<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola 16">
    <meta name="apple-mobile-web-app-capable" content="yes">
    <title>Kapitola 16</title>
    <link rel="stylesheet" href="./style/style.min.css" media="screen" integrity="sha256-kLn3PZddR8vqDB7zKTFlNrX7m+rBBZsi0JDkwtU4c+U=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bram Stoker: Dracula">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Dracula">
    <meta property="og:title" content="Dracula">
    <meta property="og:type" content="book">
    <meta property="og:book:author" content="Bram Stoker">
    <meta property="twitter:title" content="Bram Stoker: Dracula">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./dracula_020.html">
    <link rel="next" href="./dracula_022.html">
    <meta name="nb-order" content="17">
    <link rel="self" href="dracula_021.html">
    <meta name="nb-identifier" content="stoker-dracula-360f680">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="3741" data-nb-chars="22214">
    <nav role="doc-toc">
      <ul class="plain section">
        <li><a href="dracula_005.html">Poznámka autora</a></li>
        <li><a href="dracula_006.html">Kapitola 1</a></li>
        <li><a href="dracula_007.html">Kapitola 2</a></li>
        <li><a href="dracula_008.html">Kapitola 3</a></li>
        <li><a href="dracula_009.html">Kapitola 4</a></li>
        <li><a href="dracula_010.html">Kapitola 5</a></li>
        <li><a href="dracula_011.html">Kapitola 6</a></li>
        <li><a href="dracula_012.html">Kapitola 7</a></li>
        <li><a href="dracula_013.html">Kapitola 8</a></li>
        <li><a href="dracula_014.html">Kapitola 9</a></li>
        <li><a href="dracula_015.html">Kapitola 10</a></li>
        <li><a href="dracula_016.html">Kapitola 11</a></li>
        <li><a href="dracula_017.html">Kapitola 12</a></li>
        <li><a href="dracula_018.html">Kapitola 13</a></li>
        <li><a href="dracula_019.html">Kapitola 14</a></li>
        <li><a href="dracula_020.html">Kapitola 15</a></li>
        <li><a href="dracula_021.html">Kapitola 16</a></li>
        <li><a href="dracula_022.html">Kapitola 17</a></li>
        <li><a href="dracula_023.html">Kapitola 18</a></li>
        <li><a href="dracula_024.html">Kapitola 19</a></li>
        <li><a href="dracula_025.html">Kapitola 20</a></li>
        <li><a href="dracula_026.html">Kapitola 21</a></li>
        <li><a href="dracula_027.html">Kapitola 22</a></li>
        <li><a href="dracula_028.html">Kapitola 23</a></li>
        <li><a href="dracula_029.html">Kapitola 24</a></li>
        <li><a href="dracula_030.html">Kapitola 25</a></li>
        <li><a href="dracula_031.html">Kapitola 26</a></li>
        <li><a href="dracula_032.html">Kapitola 27</a></li>
        <li><a href="dracula_033.html">Poznámka</a></li>
        <li><a href="dracula_034.html">Nejslavnější horror</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./dracula_020.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Kapitola 16</span></h1>
        <section>
          <h3 id="deník-dr-sewarda" class="chunk" data-nb-ref-number="2" data-nb-words="3" data-nb-chars="17"><span class="idea" data-nb-ref-number="2" id="idea2" data-nb-words="3" data-nb-chars="17">DENÍK Dr. SEWARDA</span></h3>
          <p class="chunk" data-nb-ref-number="3" data-nb-words="1" data-nb-chars="13"><span class="idea" data-nb-ref-number="3" id="idea3" data-nb-words="1" data-nb-chars="13"><em>(Pokračování)</em></span></p>
          <p class="chunk" data-nb-ref-number="4" data-nb-words="119" data-nb-chars="741"><span class="idea" data-nb-ref-number="4" id="idea4" data-nb-words="119" data-nb-chars="741">Nízkou hřbitovní zeď jsme přelézali právě ve&nbsp;tři čtvrti na&nbsp;dvanáct. Noc byla temná, jen občas probleskovaly měsíční paprsky zpod okrajů těžkých mraků, ženoucích se&nbsp;po&nbsp;obloze. Drželi jsme se&nbsp;v&nbsp;hloučku, jen Van Helsing kráčel kousek před námi; vedl nás. U&nbsp;hrobky jsem pozorně pohlédl na&nbsp;Arthura; obával jsem se, že&nbsp;ho&nbsp;příchod na&nbsp;místo, naplněné tak truchlivými vzpomínkami, rozruší. Držel se&nbsp;však dobře; pro naše tajuplné počínání zřejmě zapomínal na&nbsp;zármutek, který ho&nbsp;trápil. Profesor odemkl dvířka, a&nbsp;když zjistil, že&nbsp;každý z&nbsp;nás z&nbsp;nějakého důvodu váhá vstoupit, vyřešil problém tak, že&nbsp;vešel první. Následovali jsme ho&nbsp;a&nbsp;profesor za&nbsp;námi zavřel. Pak rozsvítil zlodějku a&nbsp;ukázal na&nbsp;rakev. Arthur zdráhavě přistoupil. Van Helsing mě&nbsp;oslovil:</span></p>
          <p class="chunk" data-nb-ref-number="5" data-nb-words="13" data-nb-chars="65"><span class="idea" data-nb-ref-number="5" id="idea5" data-nb-words="13" data-nb-chars="65">„Včera jste tu&nbsp;byl se&nbsp;mnou. Bylo tělo slečny Lucy v&nbsp;téhle rakvi?“</span></p>
          <p class="chunk" data-nb-ref-number="6" data-nb-words="94" data-nb-chars="589"><span class="idea" data-nb-ref-number="6" id="idea6" data-nb-words="94" data-nb-chars="589">„Ano.“ Profesor se&nbsp;obrátil k&nbsp;ostatním: „Slyšeli jste; a&nbsp;přece mi&nbsp;jeden z&nbsp;přítomných nevěří.“ Vyndal šroubovák a&nbsp;znovu odklopil víko rakve. Arthur, bledý jako stěna, mlčky přihlížel, a&nbsp;když profesor odstranil víko, přikročil k&nbsp;rakvi. Nejspíš nevěděl, že&nbsp;uvnitř je&nbsp;ještě olověná rakev, nebo si&nbsp;to&nbsp;snad neuvědomil. Při pohledu na&nbsp;rozříznutou kovovou desku mu&nbsp;na&nbsp;okamžik stoupla krev do&nbsp;tváří, ale stejně rychle se&nbsp;zase vytratila, takže znovu až&nbsp;chorobně zbledl. Stále však mlčel. Van Helsing odsunul olověný plát a&nbsp;všichni jsme nahlédli do&nbsp;rakve. Zděšeně jsme sebou trhli. Rakev byla prázdná!</span></p>
          <p class="chunk" data-nb-ref-number="7" data-nb-words="8" data-nb-chars="64"><span class="idea" data-nb-ref-number="7" id="idea7" data-nb-words="8" data-nb-chars="64">Několik minut nikdo nepromluvil. Mlčení protrhl Quincey Mor­ris:</span></p>
          <p class="chunk" data-nb-ref-number="8" data-nb-words="47" data-nb-chars="269"><span class="idea" data-nb-ref-number="8" id="idea8" data-nb-words="47" data-nb-chars="269">„Profesore, zaručil jsem se&nbsp;za&nbsp;vás. Teď chci, abyste mi&nbsp;poctivě odpověděl. Normálně bych se&nbsp;na&nbsp;něco takového nezeptal&nbsp;– přece bych vás neurazil tím, že&nbsp;bych o&nbsp;vás zapochyboval. Jenže tohle je&nbsp;záhada, která už&nbsp;nemůže mít se&nbsp;ctí nic společného. Máte tohle vy&nbsp;na&nbsp;svědomí?“</span></p>
          <p class="chunk" data-nb-ref-number="9" data-nb-words="83" data-nb-chars="451"><span class="idea" data-nb-ref-number="9" id="idea9" data-nb-words="83" data-nb-chars="451">„Přísahám vám při všem, co&nbsp;mi&nbsp;je&nbsp;svaté, že&nbsp;jsem ji&nbsp;neodklidil, ba&nbsp;ani jsem se&nbsp;jí&nbsp;nedotkl. Stalo se&nbsp;pouze toto: Předevčírem v&nbsp;noci jsem sem přišel s&nbsp;přítelem Sewardem&nbsp;– s&nbsp;dobrým záměrem, to&nbsp;mi&nbsp;musíte věřiti. Otevřel jsem tuto rakev, která tehdy byla ještě zaletována, a&nbsp;tak jako teď jsme ji&nbsp;našli prázdnou. Čekali jsme tedy a&nbsp;spatřili míhati se&nbsp;něco bílého mezi stromy. Příštího dne jsme sem přišli za&nbsp;dne a&nbsp;ona zde ležela. Je&nbsp;tomu tak, příteli Johne?“</span></p>
          <p class="chunk" data-nb-ref-number="10" data-nb-words="1" data-nb-chars="6"><span class="idea" data-nb-ref-number="10" id="idea10" data-nb-words="1" data-nb-chars="6">„Ano.“</span></p>
          <p class="chunk" data-nb-ref-number="11" data-nb-words="142" data-nb-chars="825"><span class="idea" data-nb-ref-number="11" id="idea11" data-nb-words="142" data-nb-chars="825">„Tehdy v&nbsp;noci jsme přišli v&nbsp;poslední chvíli. Zase zmizelo jedno děcko, jenže my&nbsp;jsme je&nbsp;bohudík našli nezraněné mezi hroby. Včera jsem sem přišel dříve, než slunce zapadlo, protože do&nbsp;té&nbsp;doby nemohou Nemrtví vycházeti. Čekal jsem tu&nbsp;celou noc až&nbsp;do&nbsp;východu slunce, ale nezahlédl jsem vůbec nic. Stalo se&nbsp;to&nbsp;nejspíš proto, že&nbsp;jsem ucpal škvíry v&nbsp;těchto dvířkách česnekem, který Nemrtví nesnesou, a&nbsp;jinými věcmi, jichž se&nbsp;štítí. V&nbsp;noci ze&nbsp;včerejška na&nbsp;dnešek tedy nemohla odejíti z&nbsp;hrobky, a&nbsp;proto jsem dnes před západem slunce odstranil česnek a&nbsp;všechno ostatní. Z&nbsp;toho důvodu jsme rakev našli prázdnou. Ale mějte strpení. Čekejte se&nbsp;mnou venku, kde nás nikdo neuvidí a&nbsp;neuslyší, a&nbsp;dočkáte se&nbsp;věcí ještě podivnějších. Tak&nbsp;–,“ a&nbsp;zaklapl temné víčko lucerny&nbsp;– „a teď ven!“ Otevřel dvířka, my&nbsp;jsme vyšli a&nbsp;profesor za&nbsp;námi zamkl.</span></p>
          <p class="chunk" data-nb-ref-number="12" data-nb-words="240" data-nb-chars="1490"><span class="idea" data-nb-ref-number="12" id="idea12" data-nb-words="240" data-nb-chars="1490">Jak svěže a&nbsp;čistě působil noční vzduch proti zatuchlé hrobce! Jak milé bylo vidět oblohu s&nbsp;uhánějícími mraky, mezi nimiž se&nbsp;na&nbsp;chvilku objevovaly záblesky měsíce&nbsp;– jako poslové radostí a&nbsp;smutků lidského života. Jak milé bylo dýchat svěží vzduch, nepáchnoucí smrtí a&nbsp;rozkladem! Jak povzbudivý byl pohled na&nbsp;rudě ozářené nebe za&nbsp;kopci, jak milé bylo slyšet zdáli tlumený šum, svědčící o&nbsp;ruchu velkoměsta! Každý z&nbsp;nás byl svým způsobem prodchnut pocitem vážnosti a&nbsp;dojetí. Arthur byl zamlklý, a&nbsp;jak jsem pozoroval, snažil se&nbsp;pochopit účel a&nbsp;vnitřní smysl našeho záhadného počínání. Sám jsem celkem neprojevoval netrpělivost a&nbsp;opět jsem byl napůl ochoten odhodit pochyby a&nbsp;přijmout Van Helsingovy závěry. Quincey Morris byl flegmatický jako člověk, který bere všechno na&nbsp;vědomí s&nbsp;pocitem chladnokrevné statečnosti a&nbsp;riskuje vše, co&nbsp;lze dát v&nbsp;sázku. Protože nemohl kouřit, uřízl si&nbsp;pořádný žvanec tabáku a&nbsp;začal ho&nbsp;žvýkat. Jedině Van Helsing se&nbsp;zřejmě něčím cílevědomě zabýval. Nejprve vytáhl z&nbsp;brašny cosi pečlivě zabaleného v&nbsp;bílém ubrousku; jak se&nbsp;ukázalo, byla to&nbsp;tenká oplatka. Dále vytáhl velkou hrst jakési bělavé hmoty, vypadající jako těsto nebo tmel. Oplatku rozdrobil na&nbsp;drobné kousky a&nbsp;spolu s&nbsp;onou hmotou ji&nbsp;prohnětl v&nbsp;dlaních. Pak směs rozválel na&nbsp;tenké proužky a&nbsp;těmi ucpal mezery mezi dvířky a&nbsp;jejich rámem. Nepochopil jsem smysl jeho počínání, a&nbsp;protože jsem mu&nbsp;byl nejblíž, zeptal jsem se&nbsp;ho, co&nbsp;dělá. Arthur s&nbsp;Quinceym také přistoupili; i&nbsp;oni byli zvědavi. Profesor odpověděl:</span></p>
          <p class="chunk" data-nb-ref-number="13" data-nb-words="6" data-nb-chars="46"><span class="idea" data-nb-ref-number="13" id="idea13" data-nb-words="6" data-nb-chars="46">„Uzavírám hrobku, aby Nemrtvá nemohla vejíti.“</span></p>
          <p class="chunk" data-nb-ref-number="14" data-nb-words="18" data-nb-chars="103"><span class="idea" data-nb-ref-number="14" id="idea14" data-nb-words="18" data-nb-chars="103">„A&nbsp;ta hmota, co&nbsp;ji&nbsp;tam dáváte, tomu zabrání?“ podivil se&nbsp;Quincey. „Panenko skákavá! To&nbsp;je&nbsp;nějaký trik?“</span></p>
          <p class="chunk" data-nb-ref-number="15" data-nb-words="1" data-nb-chars="6"><span class="idea" data-nb-ref-number="15" id="idea15" data-nb-words="1" data-nb-chars="6">„Ano.“</span></p>
          <p class="chunk" data-nb-ref-number="16" data-nb-words="14" data-nb-chars="81"><span class="idea" data-nb-ref-number="16" id="idea16" data-nb-words="14" data-nb-chars="81">„A&nbsp;co je&nbsp;to?“ zeptal se&nbsp;tentokráte Arthur. Van Helsing pokorně smekl a&nbsp;odpověděl:</span></p>
          <p class="chunk" data-nb-ref-number="17" data-nb-words="135" data-nb-chars="874"><span class="idea" data-nb-ref-number="17" id="idea17" data-nb-words="135" data-nb-chars="874">„Hostie. Přivezl jsem ji&nbsp;z&nbsp;Amsterodamu. Mám k&nbsp;tomu církevní svolení.“ Tato odpověď překvapila i&nbsp;toho největšího skeptika mezi námi a&nbsp;každý z&nbsp;nás si&nbsp;uvědomil, že&nbsp;opravdu nelze pochybovat o&nbsp;ryzosti profesorových úmyslů, jestliže k&nbsp;jejich uskutečnění po­užívá věci pro něj nejsvětější. V&nbsp;uctivém tichu jsme zaujali v&nbsp;blízkosti hrobky taková místa, kde nás žádný příchozí nemohl spatřit. Bylo mi&nbsp;líto mých dvou přátel, zejména Arthura. Z&nbsp;obou předcházejících návštěv jsem už&nbsp;byl zvyklý na&nbsp;toto úděsné čekání, a&nbsp;ačkoli jsem ještě před hodinou odmítal profesorovy důkazy, přece jen jsem cítil, jak se&nbsp;mi&nbsp;svírá srdce. Bílé náhrobky probleskovaly hrůzněji než předtím; z&nbsp;cypřišů, tisů a&nbsp;jalovců vanulo nebývalé smuteční příšeří; stromy a&nbsp;tráva se&nbsp;rozšuměly a&nbsp;rozechvěly tak zlověstně jako ještě nikdy; větve tajuplně praskaly a&nbsp;vzdálený štěkot psů naplňoval noc neblahou předtuchou.</span></p>
          <p class="chunk" data-nb-ref-number="18" data-nb-words="232" data-nb-chars="1395"><span class="idea" data-nb-ref-number="18" id="idea18" data-nb-words="232" data-nb-chars="1395">Dlouho panovalo naprosté ticho, pusté a&nbsp;tísnivé, až&nbsp;náhle profesor ostře zasykl: „Pst!“ a&nbsp;ukázal rukou. V&nbsp;dálce před námi se&nbsp;alejí tisů blížila bílá postava&nbsp;– nejasná bílá postava, která si&nbsp;tiskla něco tmavého k&nbsp;hrudi. V&nbsp;okamžiku, kdy se&nbsp;zastavila, vytryskl ze&nbsp;ženoucích se&nbsp;mraků měsíční paprsek a&nbsp;jasným svitem oblil tmavovlasou ženu, oblečenou do&nbsp;rubáše. Do&nbsp;obličeje jí&nbsp;vidět nebylo; právě se&nbsp;totiž skláněla nad něčím, v&nbsp;čem jsme rozpoznali plavovlasé dítě. Za&nbsp;okamžik se&nbsp;ozval slabý výkřik, jako když dítě vykřikne ze&nbsp;spaní nebo jako když pes, ležící před krbem, zaskučí ze&nbsp;sna. Chtěli jsme se&nbsp;rozběhnout, ale profesor, stojící za&nbsp;jedním z&nbsp;tisů, nás varovným posunkem zadržel. Pak jsme spatřili, jak bílá postava opět vykročila. Byla už&nbsp;tak blízko u&nbsp;nás, že&nbsp;jsme ji&nbsp;jasně viděli, a&nbsp;měsíc se&nbsp;dosud neskryl za&nbsp;mraky. Srdce se&nbsp;mi&nbsp;proměnilo v&nbsp;kus ledu a&nbsp;Arthur zalapal hlasitě po&nbsp;dechu, když rozpoznal rysy Lucy Westenrové. Ano, Lucy Westenrové&nbsp;– jenže jak změněné! Z&nbsp;té kdysi líbezné tváře teď vyzařovala diamantově tvrdá, bezcitná krutost; cudnost se&nbsp;změnila ve&nbsp;smyslnou chlípnost. Van Helsing vykročil a&nbsp;na jeho pokyn jsme vystoupili také my, a&nbsp;všichni čtyři jsme se&nbsp;postavili do&nbsp;řady před dvířka hrobky. Van Helsing pozdvihl svítilnu, odklopil víčko; na&nbsp;Lucyinu tvář dopadlo ostré světlo a&nbsp;ozářilo její rty, rudě zbrocené čerstvou krví. Stékala jí&nbsp;po&nbsp;bradě dolů a&nbsp;třísnila bílý plátěný rubáš.</span></p>
          <p class="chunk" data-nb-ref-number="19" data-nb-words="35" data-nb-chars="205"><span class="idea" data-nb-ref-number="19" id="idea19" data-nb-words="35" data-nb-chars="205">Zachvěli jsme se&nbsp;hrůzou. Van Helsingovi se&nbsp;roztřásla paže se&nbsp;svítilnou; i&nbsp;jemu zřejmě povolily železné nervy. Arthur stál vedle mne a&nbsp;určitě by&nbsp;se&nbsp;byl zhroutil, kdybych ho&nbsp;nebyl uchopil za&nbsp;paži a&nbsp;podepřel.</span></p>
          <p class="chunk" data-nb-ref-number="20" data-nb-words="170" data-nb-chars="955"><span class="idea" data-nb-ref-number="20" id="idea20" data-nb-words="170" data-nb-chars="955">Když nás Lucy spatřila&nbsp;– nazývám to&nbsp;zjevení, které stálo před námi, Lucy, protože vypadalo jako ona&nbsp;–, trhla sebou a&nbsp;zavrčela zlostně jako kočka, kterou nečekaně něco překvapilo; pak zamířily její oči za&nbsp;nás. Tvarem i&nbsp;barvou to&nbsp;její oči byly, žhnuly však záštím a&nbsp;ohněm pekla, nikoli čistotou a&nbsp;něhou jako dřív. V&nbsp;tu chvíli se&nbsp;to, co&nbsp;z&nbsp;mé lásky ještě zbývalo, změnilo v&nbsp;nenávist a&nbsp;odpor, a&nbsp;kdyby bylo třeba ji&nbsp;v&nbsp;tom okamžiku zabít, byl bych to&nbsp;s&nbsp;divokou chutí učinil. Pak stočila zrak na&nbsp;nás, oči jí&nbsp;zaplály nestoudným světlem a&nbsp;obličej se&nbsp;jí&nbsp;rozzářil chlípným úsměvem. Až&nbsp;do&nbsp;morku kosti mě&nbsp;zamrazilo, když jsem ho&nbsp;uviděl. Nato bezcitně jako ďábel odhodila na&nbsp;zem dítě, které až&nbsp;dosud pevně tiskla k&nbsp;hrudi a&nbsp;nad nímž vrčela jako pes nad kostí. Dítě pronikavě vykřiklo a&nbsp;s&nbsp;pláčem zůstalo ležet. Z&nbsp;Lucyina počínání prýštila taková krutost, že&nbsp;Arthur zaúpěl; a&nbsp;když k&nbsp;němu vykročila s&nbsp;rozevřenou náručí a&nbsp;vyzývavým úsměvem, couvl a&nbsp;rukama si&nbsp;přikryl obličej.</span></p>
          <p class="chunk" data-nb-ref-number="21" data-nb-words="11" data-nb-chars="66"><span class="idea" data-nb-ref-number="21" id="idea21" data-nb-words="11" data-nb-chars="66">Ale ona kráčela dál a&nbsp;smyslným, touhou naplněným hlasem ho&nbsp;lákala:</span></p>
          <p class="chunk" data-nb-ref-number="22" data-nb-words="25" data-nb-chars="138"><span class="idea" data-nb-ref-number="22" id="idea22" data-nb-words="25" data-nb-chars="138">„Pojď ke&nbsp;mně, Arthure! Odejdi od&nbsp;těch druhých a&nbsp;pojď ke&nbsp;mně! Má&nbsp;náruč po&nbsp;tobě dychtí. Pojď, odpočineme si&nbsp;spolu. Pojď, můj manželi, pojď!“</span></p>
          <p class="chunk" data-nb-ref-number="23" data-nb-words="78" data-nb-chars="450"><span class="idea" data-nb-ref-number="23" id="idea23" data-nb-words="78" data-nb-chars="450">Z&nbsp;jejího hlasu zněla jakási ďábelská něha, připomínající zvonění skla, rozezvučeného malým kladívkem&nbsp;– a&nbsp;ta projela až&nbsp;do&nbsp;morku kostí i&nbsp;nám, i&nbsp;když Lucyina slova byla určena někomu jinému. Arthur byl jako omámen, pomalu odtáhl ruce z&nbsp;obličeje a&nbsp;široce rozevřel náruč. Lucy se&nbsp;k&nbsp;němu vrhla, ale Van Helsing skočil mezi ně&nbsp;a&nbsp;zvedl svůj malý zlatý křížek. Lucy couvla a&nbsp;s&nbsp;tváří náhle zrůzněnou a&nbsp;plnou vzteku proběhla vedle něho, aby vklouzla do&nbsp;hrobky.</span></p>
          <p class="chunk" data-nb-ref-number="24" data-nb-words="124" data-nb-chars="711"><span class="idea" data-nb-ref-number="24" id="idea24" data-nb-words="124" data-nb-chars="711">Jenže jeden či&nbsp;dva kroky před dvířky se&nbsp;náhle zarazila, jako by&nbsp;ji&nbsp;zadržela neodolatelná síla. Obrátila se&nbsp;a&nbsp;na obličej jí&nbsp;plně dopadl svit měsíce i&nbsp;svítilny, kterou nyní Van Helsing už&nbsp;držel bez jediného zachvění v&nbsp;ruce. Ještě nikdy jsem nespatřil výraz tak hluboké zášti a&nbsp;doufám, že&nbsp;lidský zrak ani v&nbsp;budoucnu nic podobného nespatří. Do&nbsp;růžova zbarvená pleť jí&nbsp;zesinala, z&nbsp;očí jako by&nbsp;šlehaly blesky pekelného ohně, čelo se&nbsp;jí&nbsp;svraštilo, vrásky jako by&nbsp;se&nbsp;změnily ve&nbsp;svíjející se&nbsp;Medusiny hady a&nbsp;krásná, krví zbrocená ústa se&nbsp;roztáhla v&nbsp;zející čtverec jako u&nbsp;divadelních masek starých Řeků a&nbsp;Japonců. Jestliže kdy věštila tvář smrt&nbsp;– jestliže by&nbsp;pohled mohl zabíjet&nbsp;–, pak jsme toho v&nbsp;oné chvíli byli svědky.</span></p>
          <p class="chunk" data-nb-ref-number="25" data-nb-words="28" data-nb-chars="193"><span class="idea" data-nb-ref-number="25" id="idea25" data-nb-words="28" data-nb-chars="193">Asi půl minuty, která nám připadala věčností, zůstala nehybně stát mezi zdviženým křížkem a&nbsp;hostií, která jí&nbsp;nedovolovala návrat do&nbsp;hrobky. Van Helsing přerušil ticho otázkou určenou Arthurovi:</span></p>
          <p class="chunk" data-nb-ref-number="26" data-nb-words="8" data-nb-chars="54"><span class="idea" data-nb-ref-number="26" id="idea26" data-nb-words="8" data-nb-chars="54">„Odpovězte mi, příteli! Mám pokračovati ve&nbsp;svém díle?“</span></p>
          <p class="chunk" data-nb-ref-number="27" data-nb-words="10" data-nb-chars="59"><span class="idea" data-nb-ref-number="27" id="idea27" data-nb-words="10" data-nb-chars="59">Arthur klesl na&nbsp;kolena, obličej skryl do&nbsp;dlaní a&nbsp;odpověděl:</span></p>
          <p class="chunk" data-nb-ref-number="28" data-nb-words="100" data-nb-chars="619"><span class="idea" data-nb-ref-number="28" id="idea28" data-nb-words="100" data-nb-chars="619">„Čiňte, jak uznáte za&nbsp;vhodné, příteli; jak uznáte za&nbsp;vhodné. Nic hroznějšího snad člověk ani nemůže zažít!“ a&nbsp;zoufale zasténal. S&nbsp;Quinceym jsme k&nbsp;němu přikročili a&nbsp;chopili ho&nbsp;za&nbsp;paže. Zaslechli jsme, jak Van Helsing s&nbsp;cvaknutím sklopil víčko svítilny, pak přistoupil k&nbsp;hrobce a&nbsp;začal ze&nbsp;škvír odstraňovat části posvátného tmelu, jimiž je&nbsp;ucpal. Pak poodstoupil a&nbsp;my jsme s&nbsp;hrůzným údivem přihlíželi, jak se&nbsp;žena, jejíž tělesnost nám v&nbsp;onu chvíli připadala stejná jako naše, protáhla štěrbinou, kterou by&nbsp;stěží prošla čepel nože. A&nbsp;při pohledu na&nbsp;profesora, znovu ucpávajícího okraje dvířek, se&nbsp;nám všem upřímně ulevilo.</span></p>
          <p class="chunk" data-nb-ref-number="29" data-nb-words="9" data-nb-chars="47"><span class="idea" data-nb-ref-number="29" id="idea29" data-nb-words="9" data-nb-chars="47">Když skončil, zdvihl dítě ze&nbsp;země a&nbsp;vyzval nás:</span></p>
          <p class="chunk" data-nb-ref-number="30" data-nb-words="81" data-nb-chars="470"><span class="idea" data-nb-ref-number="30" id="idea30" data-nb-words="81" data-nb-chars="470">„Pojďme, přátelé; do&nbsp;zítřka už&nbsp;nic nemůžeme podniknouti. V&nbsp;poledne se&nbsp;tu&nbsp;koná pohřeb, dostavíme se&nbsp;sem tedy krátce poté. Do&nbsp;dvou už&nbsp;všichni smuteční hosté odejdou, a&nbsp;až správce zamkne vrata, zůstaneme tu&nbsp;sami. Pak nás ovšem čeká další práce; bude jiná než ta, kterou jsme vykonali tuto noc. Tomuto dítěti se&nbsp;celkem nic nestalo a&nbsp;zítra večer bude úplně v&nbsp;pořádku. Necháme je&nbsp;někde, kde je&nbsp;najde strážník, tak jako minule. A&nbsp;pak rovnou domů!“ Potom přistoupil k&nbsp;Arthurovi.</span></p>
          <p class="chunk" data-nb-ref-number="31" data-nb-words="57" data-nb-chars="328"><span class="idea" data-nb-ref-number="31" id="idea31" data-nb-words="57" data-nb-chars="328">„Příteli Arthure, zažil jste trpké chvíle, ale později, až&nbsp;se&nbsp;budete ohlížeti nazpět, pochopíte, jak nezbytné to&nbsp;bylo. Nyní jste v&nbsp;kalných vodách, chlapče. Ale zítra v&nbsp;tuto dobu se&nbsp;snad s&nbsp;pomocí boží už&nbsp;přes ně&nbsp;přebrodíte a&nbsp;octnete se&nbsp;v&nbsp;čirých vodách. Příliš se&nbsp;tedy nermuťte. Do&nbsp;té&nbsp;doby vás nebudu prositi, abyste mi&nbsp;odpustil.“</span></p>
          <p class="chunk" data-nb-ref-number="32" data-nb-words="33" data-nb-chars="193"><span class="idea" data-nb-ref-number="32" id="idea32" data-nb-words="33" data-nb-chars="193">Arthur a&nbsp;Quincey odjeli ke&nbsp;mně domů a&nbsp;cestou jsme se&nbsp;snažili jeden druhému dodávat odvahy. Dítě jsme položili na&nbsp;bezpečné místo. Byli jsme unaveni, a&nbsp;tak jsme se&nbsp;všichni jakžtakž dobře vyspali.</span></p>
          <p class="chunk" data-nb-ref-number="33" data-nb-words="115" data-nb-chars="667"><span class="idea" data-nb-ref-number="33" id="idea33" data-nb-words="115" data-nb-chars="667"><em>29. září, noc.</em>&nbsp;– Krátce před polednem jsme se&nbsp;– Arthur, Quincey a&nbsp;já&nbsp;– zastavili pro profesora. Kupodivu jsme se&nbsp;– aniž jsme se&nbsp;předtím domluvili&nbsp;– všichni oblékli do&nbsp;černého. Arthur teď pochopitelně nosí černý oblek, má&nbsp;přece smutek, ale my&nbsp;ostatní jsme se&nbsp;tak oblékli instinktivně. V&nbsp;půl druhé jsme dorazili na&nbsp;hřbitov a&nbsp;procházeli jsme se&nbsp;tam tak, aby si&nbsp;nás nikdo z&nbsp;účastníků pohřbu nevšiml. A&nbsp;když tedy hrobníci dokončili práci a&nbsp;správce zamkl vrata v&nbsp;přesvědčení, že&nbsp;všichni už&nbsp;odešli, měli jsme celý hřbitov sami pro sebe. Van Helsing tentokrát nepřinesl s&nbsp;sebou svou malou brašnu, nýbrž dlouhý kožený vak, jako bývá na&nbsp;kriketové hole; zřejmě však nebyl těžký.</span></p>
          <p class="chunk" data-nb-ref-number="34" data-nb-words="131" data-nb-chars="761"><span class="idea" data-nb-ref-number="34" id="idea34" data-nb-words="131" data-nb-chars="761">Když jsme osaměli a&nbsp;venku na&nbsp;silnici dozněly poslední kroky, zamířili jsme v&nbsp;naprostém tichu a&nbsp;jako bychom se&nbsp;řídili nějakým profesorovým pokynem k&nbsp;hrobce. Profesor odemkl dvířka, vešli jsme a&nbsp;on je&nbsp;za&nbsp;námi zamkl. Potom vyndal z&nbsp;vaku svítilnu, rozžehl ji, vytáhl dvě voskovice, zapálil je, na&nbsp;dolních koncích je&nbsp;natavil a&nbsp;postavil na&nbsp;sousední rakve, aby nám poskytovaly dostatek světla pro další práci. Nato znovu odklopil z&nbsp;Lucyiny rakve víko. Nahlédli jsme dovnitř&nbsp;– Arthur se&nbsp;při tom chvěl jako list&nbsp;– a&nbsp;uviděli tam její tělo v&nbsp;celé kráse smrti. Jenže já&nbsp;už&nbsp;jsem v&nbsp;srdci neměl lásku, byla v&nbsp;něm jen nenávist k&nbsp;hnusnému přízraku, který na&nbsp;sebe vzal Lucyinu podobu, ale její duši si&nbsp;nepřisvojil. Zahlédl jsem, jak Arthurovi ztuhla tvář. Otázal se&nbsp;Van Helsinga:</span></p>
          <p class="chunk" data-nb-ref-number="35" data-nb-words="15" data-nb-chars="79"><span class="idea" data-nb-ref-number="35" id="idea35" data-nb-words="15" data-nb-chars="79">„Je to&nbsp;opravdu Lucyino tělo, nebo je&nbsp;to&nbsp;démon, který vzal na&nbsp;sebe její podobu?“</span></p>
          <p class="chunk" data-nb-ref-number="36" data-nb-words="23" data-nb-chars="118"><span class="idea" data-nb-ref-number="36" id="idea36" data-nb-words="23" data-nb-chars="118">„Je to&nbsp;její tělo, a&nbsp;přece to&nbsp;její tělo není. Nyní však chvíli posečkejte a&nbsp;uvidíte ji&nbsp;takovou, jakou byla a&nbsp;jakou je.“</span></p>
          <p class="chunk" data-nb-ref-number="37" data-nb-words="147" data-nb-chars="894"><span class="idea" data-nb-ref-number="37" id="idea37" data-nb-words="147" data-nb-chars="894">Jak tam ležela, vypadala jako hrůzný přízrak: špičaté zuby, zakrvácená smyslná ústa&nbsp;– při pohledu na&nbsp;ně&nbsp;jsme se&nbsp;otřásli&nbsp;–, chlípné vzezření bez jediné jiskry duše, to&nbsp;všechno působilo jako ďábelský výsměch Lucyině nevinné čistotě. S&nbsp;metodičností jemu vlastní začal Van Helsing vytahovat z&nbsp;vaku jednotlivé předměty a&nbsp;rozkládal je&nbsp;tak, aby je&nbsp;měl po&nbsp;ruce. Nejprve vytáhl pájku a&nbsp;pájidlo, nato malou olejovou lampičku, kterou po&nbsp;zapálení postavil do&nbsp;kouta hrobky, kde hořela modrým plamenem; a&nbsp;nakonec kulatý dřevěný kůl, dva a&nbsp;půl až&nbsp;tři palce tlustý a&nbsp;asi tři stopy dlouhý. Jeho konec byl do&nbsp;tvrda vypálen a&nbsp;ostře zahrocen. Spolu s&nbsp;kůlem vyňal těžké kladivo, jakého se&nbsp;používá ve&nbsp;sklepě na&nbsp;roztloukání velkých kusů uhlí. Já&nbsp;osobně sleduji přípravy k&nbsp;jakékoli lékařské činnosti rád a&nbsp;se zájmem, jenže Arthura a&nbsp;Quinceyho tohle náčiní poněkud ohromilo. Ovládli se&nbsp;však a&nbsp;zachovávali mlčení a&nbsp;klid.</span></p>
          <p class="chunk" data-nb-ref-number="38" data-nb-words="6" data-nb-chars="37"><span class="idea" data-nb-ref-number="38" id="idea38" data-nb-words="6" data-nb-chars="37">Po&nbsp;skončení příprav řekl Van Helsing:</span></p>
          <p class="chunk" data-nb-ref-number="39" data-nb-words="346" data-nb-chars="2047"><span class="idea" data-nb-ref-number="39" id="idea39" data-nb-words="346" data-nb-chars="2047">„Než vůbec začneme, dovolte mi, abych vám sdělil toto: vše, co&nbsp;učiním, je&nbsp;vyvozeno z&nbsp;vědomostí a&nbsp;zkušeností minulých generací a&nbsp;všech těch, kdo studovali síly, jimiž vládnou Nemrtví. Jakmile se&nbsp;někdo stane Nemrtvým, vyvolá u&nbsp;něho tato změna kletbu nesmrtelnosti. Nemrtví nemohou zemříti, nýbrž musí století za&nbsp;stoletím zvětšovati počet svých obětí a&nbsp;zvyšovati hrůzy tohoto světa, protože každý, kdo zahyne jako kořist Nemrtvého, stane se&nbsp;sám Nemrtvým a&nbsp;působí zhoubu dalších lidí. A&nbsp;tak se&nbsp;kruh neustále rozšiřuje jako vlnky vyvolané kamenem vhozeným do&nbsp;vody. Příteli Arthure, kdybyste byl přijal od&nbsp;Lucy polibek ještě předtím, než skonala, jak si&nbsp;jistě vzpomínáte, nebo kdybyste ji&nbsp;byl včera v&nbsp;noci sevřel do&nbsp;náručí, byl byste se&nbsp;sám po&nbsp;své smrti stal <em>nosferatu</em>, jak nazývají upíra ve&nbsp;východní Evropě, a&nbsp;v&nbsp;budoucnosti byste měl na&nbsp;svědomí mnoho dalších hrozných Nemrtvých. Činnost této tak ubohé drahé slečny však teprve právě začala. Dětem, jimž zatím vysála jen trochu krve, se&nbsp;celkem nic nestalo; kdyby však tato Nemrtvá žila dál, ztrácely by&nbsp;víc a&nbsp;víc krve a&nbsp;ona by&nbsp;nad nimi získala takovou moc, že&nbsp;by&nbsp;za&nbsp;ní&nbsp;přicházely samy a&nbsp;ona by&nbsp;jim svými hanebnými ústy sála krev. Jestliže však zemře opravdu, všechno skončí, drobné ranky na&nbsp;dětských hrdlech zmizí a&nbsp;děti se&nbsp;vrátí ke&nbsp;svým hrám, a&nbsp;nikdy už&nbsp;nebudou věděti, co&nbsp;se&nbsp;jim vlastně přihodilo. A&nbsp;když se&nbsp;tato prozatím Nemrtvá dočká pravé smrti, pak bohudík dosáhneme toho, že&nbsp;duše této ubohé dámy, kterou milujeme, bude opět svobodna. A&nbsp;místo aby za&nbsp;noci páchala zlo a&nbsp;tím ve&nbsp;dne propadala stále větší zkáze, zaujme své místo mezi anděly. Proto jí&nbsp;ruka, která zasadí osvobozující ránu, přinese požehnání. Jsem připraven to&nbsp;učiniti; není však mezi námi někdo, kdo má&nbsp;na&nbsp;to&nbsp;větší právo? A&nbsp;ten, až&nbsp;bude o&nbsp;svém činu za&nbsp;bezesných nocí přemýšleti, jistě ho&nbsp;bude uklidňovati představa, že&nbsp;to&nbsp;byla jeho ruka, která ji&nbsp;poslala na&nbsp;nebesa; že&nbsp;to&nbsp;byla ruka toho, jenž ji&nbsp;miloval nejvíce; ruka, kterou by&nbsp;ze&nbsp;všech ostatních vybrala jistě sama, kdyby mohla voliti. Povězte mi, není snad mezi námi někdo takový?“</span></p>
          <p class="chunk" data-nb-ref-number="40" data-nb-words="45" data-nb-chars="273"><span class="idea" data-nb-ref-number="40" id="idea40" data-nb-words="45" data-nb-chars="273">Všichni jsme pohlédli na&nbsp;Arthura. A&nbsp;on stejně jako my&nbsp;pochopil, z&nbsp;jak upřímného srdce prýští profesorův návrh, aby to&nbsp;byla jeho ruka, která v&nbsp;našich myslích vrátí Lucy její světlou památku. Ruka se&nbsp;mu&nbsp;roztřásla, obličej mu&nbsp;zbělel jako plátno, ale přesto statečně prohlásil:</span></p>
          <p class="chunk" data-nb-ref-number="41" data-nb-words="25" data-nb-chars="148"><span class="idea" data-nb-ref-number="41" id="idea41" data-nb-words="25" data-nb-chars="148">„Drahý příteli, děkuji vám z&nbsp;hloubi svého zlomeného srdce. Řekněte mi, co&nbsp;mám udělat, a&nbsp;ničeho se&nbsp;nezaleknu.“ Van Helsing mu&nbsp;položil ruku na&nbsp;rameno:</span></p>
          <p class="chunk" data-nb-ref-number="42" data-nb-words="70" data-nb-chars="399"><span class="idea" data-nb-ref-number="42" id="idea42" data-nb-words="70" data-nb-chars="399">„Jste statečný mladík! Jen okamžik odvahy a&nbsp;bude po&nbsp;všem! Tento kůl musíte prohnati jejím srdcem. Čin to&nbsp;bude strašný&nbsp;– o&nbsp;tom nelze pochybovati&nbsp;–, potrvá ovšem pouze krátce. Vaše radost pak bude větší než bolest a&nbsp;z&nbsp;této hrobky odejdete ve&nbsp;slavnostní náladě. Jakmile však začnete, nesmíte couvnouti! Myslete pouze na&nbsp;to, že&nbsp;my, vaši opravdoví přátelé, jsme tu&nbsp;s&nbsp;vámi a&nbsp;celou dobu se&nbsp;za&nbsp;vás modlíme.“</span></p>
          <p class="chunk" data-nb-ref-number="43" data-nb-words="10" data-nb-chars="70"><span class="idea" data-nb-ref-number="43" id="idea43" data-nb-words="10" data-nb-chars="70">„Pokračujte,“ vybídl ho&nbsp;Arthur chraptivě. „Povězte mi, co&nbsp;mám udělat.“</span></p>
          <p class="chunk" data-nb-ref-number="44" data-nb-words="58" data-nb-chars="338"><span class="idea" data-nb-ref-number="44" id="idea44" data-nb-words="58" data-nb-chars="338">„Uchopíte tento kůl levou rukou tak, aby hrot mířil přímo do&nbsp;jejího srdce, a&nbsp;do pravé ruky vezmete kladivo. Nato začneme odříkávati modlitbu za&nbsp;mrtvé&nbsp;– předříkávati ji&nbsp;budu já, mám tu&nbsp;modlitební knihu, a&nbsp;ostatní ji&nbsp;budou opakovati po&nbsp;mně&nbsp;– a&nbsp;pak ve&nbsp;jménu božím udeřte, aby byla zachráněna mrtvá, kterou milujeme, a&nbsp;Nemrtvá byla zahubena.“</span></p>
          <p class="chunk" data-nb-ref-number="45" data-nb-words="62" data-nb-chars="353"><span class="idea" data-nb-ref-number="45" id="idea45" data-nb-words="62" data-nb-chars="353">Arthur uchopil kůl a&nbsp;kladivo, a&nbsp;protože už&nbsp;byl k&nbsp;činu pevně odhodlán, ruce se&nbsp;mu&nbsp;netřásly, dokonce se&nbsp;mu&nbsp;ani nechvěly. Van Helsing rozevřel modlitební knihu a&nbsp;začal předříkávat; Quincey a&nbsp;já jsme po&nbsp;něm opakovali, jak nejlépe jsme dovedli. Arthur přiložil hrot kůlu na&nbsp;srdce a&nbsp;já jsem zahlédl, jak se&nbsp;bílé maso pod ním promáčklo. Potom vší silou udeřil.</span></p>
          <p class="chunk" data-nb-ref-number="46" data-nb-words="96" data-nb-chars="582"><span class="idea" data-nb-ref-number="46" id="idea46" data-nb-words="96" data-nb-chars="582">Přízrak v&nbsp;rakvi se&nbsp;začal svíjet; z&nbsp;rozevřených rudých rtů se&nbsp;vydral odporný skřek, až&nbsp;nám ztuhla krev v&nbsp;žilách. Tělo se&nbsp;otřásalo a&nbsp;kroutilo a&nbsp;zmítalo v&nbsp;prudkých křečích; ostré bílé zuby skřípaly a&nbsp;prokously rty, ústa byla potřísněna krvavou pěnou. Ale Arthur necouvl. Jak zdvíhal a&nbsp;spouštěl pevnou paži, vypadal jako bůh Thor; stále hlouběji vrážel spásonosný kůl, zatímco z&nbsp;probodávaného srdce prýštila krev a&nbsp;rozlévala se&nbsp;kolem. Z&nbsp;nehybně strnulé tváře jako by&nbsp;mu&nbsp;vyzařovalo vědomí svaté povinnosti; pohled na&nbsp;ni&nbsp;nám dával sílu a&nbsp;naše hlasy se&nbsp;zvučně rozléhaly pod nízkou klenbou.</span></p>
          <p class="chunk" data-nb-ref-number="47" data-nb-words="23" data-nb-chars="147"><span class="idea" data-nb-ref-number="47" id="idea47" data-nb-words="23" data-nb-chars="147">A&nbsp;pak se&nbsp;pomalu přestávalo tělo svíjet a&nbsp;kroutit, zuby cvakat a&nbsp;obličej se&nbsp;zachvívat. Nakonec všechno zcela znehybnělo. Strašné dílo bylo dokonáno.</span></p>
          <p class="chunk" data-nb-ref-number="48" data-nb-words="108" data-nb-chars="632"><span class="idea" data-nb-ref-number="48" id="idea48" data-nb-words="108" data-nb-chars="632">Arthur se&nbsp;zapotácel, kladivo mu&nbsp;vypadlo z&nbsp;ruky, a&nbsp;kdybychom ho&nbsp;nezachytili, byl by&nbsp;upadl. Na&nbsp;čele mu&nbsp;vyvstaly velké kapky potu; trhavě oddychoval. Byl nesmírně vyčerpán, a&nbsp;kdyby ho&nbsp;k&nbsp;tomuto činu nevedly vysoce mravní zásady, jistě by&nbsp;ho&nbsp;nebyl mohl vykonat do&nbsp;konce. Několik minut jsme si&nbsp;hleděli pouze jeho a&nbsp;neměli jsme ani čas nahlédnout do&nbsp;rakve. A&nbsp;když jsme se&nbsp;k&nbsp;tomu konečně dostali, překvapením jsme vydechli. Hleděli jsme tam tak upřeně, že&nbsp;se&nbsp;Arthur, který odpočíval sedě na&nbsp;zemi, zvedl, přistoupil k&nbsp;rakvi a&nbsp;také se&nbsp;podíval dovnitř. A&nbsp;tu mu&nbsp;radost rozjasnila obličej a&nbsp;rozptýlila výraz zármutku, který ho&nbsp;až&nbsp;dosud pokrýval.</span></p>
          <p class="chunk" data-nb-ref-number="49" data-nb-words="98" data-nb-chars="600"><span class="idea" data-nb-ref-number="49" id="idea49" data-nb-words="98" data-nb-chars="600">V&nbsp;rakvi již neležel onen odporný přízrak, jehož jsme se&nbsp;báli, který jsme nenáviděli a&nbsp;jehož odstranění jsme přenechali jako výsadu tomu, jenž na&nbsp;to&nbsp;měl největší právo, nýbrž Lucy, jak jsme ji&nbsp;znali za&nbsp;jejího života, s&nbsp;nesrovnatelně krásným a&nbsp;nevinným obličejem. Ten ovšem nesl, jako když ještě žila, stopy starostí, bolestí a&nbsp;nemoci; nám ovšem byly nesmírně drahé, protože jen dosvědčovaly, že&nbsp;před sebou opravdu máme Lucy. Všichni jsme cítili, že&nbsp;posvátný klid, spočívající jí&nbsp;jako sluneční svit na&nbsp;zubožené tváři a&nbsp;těle, jsou pozemským znamením a&nbsp;symbolem míru, který teď už&nbsp;pro ni&nbsp;zavládne navždy.</span></p>
          <p class="chunk" data-nb-ref-number="50" data-nb-words="11" data-nb-chars="63"><span class="idea" data-nb-ref-number="50" id="idea50" data-nb-words="11" data-nb-chars="63">Van Helsing přistoupil k&nbsp;Arthurovi a&nbsp;položil mu&nbsp;ruku na&nbsp;rameno.</span></p>
          <p class="chunk" data-nb-ref-number="51" data-nb-words="9" data-nb-chars="57"><span class="idea" data-nb-ref-number="51" id="idea51" data-nb-words="9" data-nb-chars="57">„Tak co, příteli Arthure, drahý hochu, odpustíte mi&nbsp;teď?“</span></p>
          <p class="chunk" data-nb-ref-number="52" data-nb-words="24" data-nb-chars="139"><span class="idea" data-nb-ref-number="52" id="idea52" data-nb-words="24" data-nb-chars="139">Teprve nyní povolilo strašné napětí, v&nbsp;němž Arthur až&nbsp;dosud žil. Uchopil profesorovu ruku, pozdvihl ji&nbsp;k&nbsp;ústům, přitiskl k&nbsp;ní rty a&nbsp;vyhrkl:</span></p>
          <p class="chunk" data-nb-ref-number="53" data-nb-words="39" data-nb-chars="226"><span class="idea" data-nb-ref-number="53" id="idea53" data-nb-words="39" data-nb-chars="226">„Odpustit! Bůh vám žehnej, že&nbsp;jste jí&nbsp;vrátil duši a&nbsp;mně klid.“ Pak položil profesorovi ruce na&nbsp;ramena, hlavu mu&nbsp;opřel o&nbsp;hruď a&nbsp;chvíli tiše slzel. Mlčky, nehnutě jsme přihlíželi. Když Arthur zdvihl hlavu, vyzval ho&nbsp;Van Helsing:</span></p>
          <p class="chunk" data-nb-ref-number="54" data-nb-words="52" data-nb-chars="286"><span class="idea" data-nb-ref-number="54" id="idea54" data-nb-words="52" data-nb-chars="286">„A&nbsp;teď ji, hochu, můžete políbiti. Chcete-li, polibte ji&nbsp;na&nbsp;mrtvé rty, jak by&nbsp;si&nbsp;jistě přála, kdyby vás o&nbsp;to mohla požádati. Teď už&nbsp;totiž není hnusným démonem ani odporným přízrakem odsouzeným k&nbsp;věcnosti. Už&nbsp;ani není Nemrtvou z&nbsp;pekel. Nyní už&nbsp;zesnula v&nbsp;Pánu a&nbsp;její duše je&nbsp;na&nbsp;nebesích.“</span></p>
          <p class="chunk" data-nb-ref-number="55" data-nb-words="52" data-nb-chars="319"><span class="idea" data-nb-ref-number="55" id="idea55" data-nb-words="52" data-nb-chars="319">Arthur se&nbsp;sklonil a&nbsp;políbil ji. Potom jsme ho&nbsp;poslali s&nbsp;Quinceym ven a&nbsp;já s&nbsp;profesorem jsme odřízli konec kůlu; hrot zůstal trčet v&nbsp;těle. Nato jsme jí&nbsp;uřízli hlavu, ústa naplnili česnekem, zaletovali olověnou rakev, přišroubovali víko, sebrali všechny věci a&nbsp;opustili hrobku. Profesor zamkl dvířka a&nbsp;klíč dal Arthurovi.</span></p>
          <p class="chunk" data-nb-ref-number="56" data-nb-words="43" data-nb-chars="255"><span class="idea" data-nb-ref-number="56" id="idea56" data-nb-words="43" data-nb-chars="255">Venku vál svěží vzduch, slunce zářilo, ptáci zpívali a&nbsp;nám připadalo, že&nbsp;se&nbsp;celá příroda přeladila na&nbsp;jinou notu. Všude jako by&nbsp;panovala radost, veselí a&nbsp;mír, v&nbsp;našich duších se&nbsp;konečně rozhostil klid a&nbsp;naplňovala nás radost, i&nbsp;když nebyla nijak bouřlivá.</span></p>
          <p class="chunk" data-nb-ref-number="57" data-nb-words="10" data-nb-chars="52"><span class="idea" data-nb-ref-number="57" id="idea57" data-nb-words="10" data-nb-chars="52">Dříve než jsme se&nbsp;vydali na&nbsp;cestu, řekl Van Helsing:</span></p>
          <p class="chunk" data-nb-ref-number="58" data-nb-words="74" data-nb-chars="431"><span class="idea" data-nb-ref-number="58" id="idea58" data-nb-words="74" data-nb-chars="431">„Nuže, přátelé, první krok, ten zajisté pro nás nejtěžší, jsme už&nbsp;vykonali. Čeká nás však úkol mnohem svízelnější&nbsp;– nalézti původce všeho našeho utrpení a&nbsp;zničiti ho. Mám stopy, jež můžeme sledovati, je&nbsp;to&nbsp;však úkol dlouhodobý a&nbsp;nesnadný, plný nebezpečí a&nbsp;bolesti. Pomůžete mi? Všichni jsme se&nbsp;už&nbsp;naučili věřiti, že? A&nbsp;jelikož tomu tak je, víme, co&nbsp;jest naší povinností, že? A&nbsp;proto si&nbsp;slibme, že&nbsp;půjdeme spolu až&nbsp;k&nbsp;hořkému konci!“</span></p>
          <p class="chunk" data-nb-ref-number="59" data-nb-words="15" data-nb-chars="85"><span class="idea" data-nb-ref-number="59" id="idea59" data-nb-words="15" data-nb-chars="85">Jeden po&nbsp;druhém jsme mu&nbsp;stiskli ruku a&nbsp;složili slib. Při odchodu nám profesor pravil:</span></p>
          <p class="chunk" data-nb-ref-number="60" data-nb-words="106" data-nb-chars="622"><span class="idea" data-nb-ref-number="60" id="idea60" data-nb-words="106" data-nb-chars="622">„Pozítří se&nbsp;všichni sejdeme v&nbsp;sedm hodin u&nbsp;našeho přítele Johna a&nbsp;povečeříme tam. Pozvu ještě dva další přátele, které neznáte. Vyložím vám, co&nbsp;hodlám udělati, a&nbsp;vysvětlím vám své plány. Vy, příteli Johne, mě&nbsp;teď doprovodíte domů; musím se&nbsp;s&nbsp;vámi poraditi o&nbsp;různých věcech a&nbsp;vy mi&nbsp;v&nbsp;tom můžete pomoci. Dnes večer odjíždím do&nbsp;Amsterodamu, ale zítra večer se&nbsp;vrátím a&nbsp;zahájíme velké pátrání. Ale napřed vám budu muset mnoho pověděti, abyste věděli, co&nbsp;vám bude vykonati a&nbsp;čeho se&nbsp;budete muset vyvarovati. Potom obnovíme svůj slib, neboť nás bude čekati strašný úkol, a&nbsp;jakmile se&nbsp;dáme na&nbsp;pochod, nebudeme už&nbsp;smět couvnouti.“</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./dracula_022.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-8ku8Tto9ylCLHYzfy93P/Ed4yA0buoeRfP9x6YWnpgQ="></script>
  </body>
</html>