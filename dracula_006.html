<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola 1">
    <meta name="apple-mobile-web-app-capable" content="yes">
    <title>Kapitola 1</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./dracula_005.html">
    <link rel="next" href="./dracula_007.html">
    <meta name="nb-order" content="2">
    <link rel="self" href="dracula_006.html">
    <meta name="nb-identifier" content="stoker-dracula-e2be3b1">
    <meta name="nb-role" content="chapter">
  </head>
  <body data-nb-words="4597" data-nb-chars="27866" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="dracula_005.html">Poznámka autora</a></li>
        <li><a href="dracula_006.html">Kapitola 1</a></li>
        <li><a href="dracula_007.html">Kapitola 2</a></li>
        <li><a href="dracula_008.html">Kapitola 3</a></li>
        <li><a href="dracula_009.html">Kapitola 4</a></li>
        <li><a href="dracula_010.html">Kapitola 5</a></li>
        <li><a href="dracula_011.html">Kapitola 6</a></li>
        <li><a href="dracula_012.html">Kapitola 7</a></li>
        <li><a href="dracula_013.html">Kapitola 8</a></li>
        <li><a href="dracula_014.html">Kapitola 9</a></li>
        <li><a href="dracula_015.html">Kapitola 10</a></li>
        <li><a href="dracula_016.html">Kapitola 11</a></li>
        <li><a href="dracula_017.html">Kapitola 12</a></li>
        <li><a href="dracula_018.html">Kapitola 13</a></li>
        <li><a href="dracula_019.html">Kapitola 14</a></li>
        <li><a href="dracula_020.html">Kapitola 15</a></li>
        <li><a href="dracula_021.html">Kapitola 16</a></li>
        <li><a href="dracula_022.html">Kapitola 17</a></li>
        <li><a href="dracula_023.html">Kapitola 18</a></li>
        <li><a href="dracula_024.html">Kapitola 19</a></li>
        <li><a href="dracula_025.html">Kapitola 20</a></li>
        <li><a href="dracula_026.html">Kapitola 21</a></li>
        <li><a href="dracula_027.html">Kapitola 22</a></li>
        <li><a href="dracula_028.html">Kapitola 23</a></li>
        <li><a href="dracula_029.html">Kapitola 24</a></li>
        <li><a href="dracula_030.html">Kapitola 25</a></li>
        <li><a href="dracula_031.html">Kapitola 26</a></li>
        <li><a href="dracula_032.html">Kapitola 27</a></li>
        <li><a href="dracula_033.html">Poznámka</a></li>
        <li><a href="dracula_034.html">Nejslavnější horror</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./dracula_005.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">Kapitola 1</span></h1>
        <h3 id="deník-jonathana-harkera" class="chunk" data-nb-ref-number="2" data-nb-words="3" data-nb-chars="23"><span class="idea" data-nb-ref-number="2" id="idea2" data-nb-words="3" data-nb-chars="23">DENÍK JONATHANA HARKERA</span></h3>
        <p class="chunk" data-nb-ref-number="3" data-nb-words="2" data-nb-chars="17"><span class="idea" data-nb-ref-number="3" id="idea3" data-nb-words="2" data-nb-chars="17"><em>(Psán těsnopisem)</em></span></p>
        <p class="chunk" data-nb-ref-number="4" data-nb-words="104" data-nb-chars="599"><span class="idea" data-nb-ref-number="4" id="idea4" data-nb-words="104" data-nb-chars="599"><em>3. května. Bystřice.</em>&nbsp;– Odjezd z&nbsp;Mnichova 1. května ve&nbsp;20.35, příjezd do&nbsp;Vídně den nato časně ráno; měl jsem přijet v&nbsp;6.46, ale vlak měl hodinu zpoždění. Jak se&nbsp;zdá, Budapešť je&nbsp;překrásné město, alespoň podle toho, co&nbsp;jsem viděl z&nbsp;vlaku a&nbsp;při krátké procházce ulicemi. Bál jsem se&nbsp;odejít příliš daleko od&nbsp;nádraží; i&nbsp;sem jsme přijeli se&nbsp;zpožděním a&nbsp;čas odjezdu se&nbsp;měl co&nbsp;nejméně odchylovat od&nbsp;doby stanovené jízdním řádem. Bylo mi, jako bychom opouštěli Západ a&nbsp;přijížděli na&nbsp;Východ; nejzápadnější ze&nbsp;skvělých mostů přes Dunaj, zde velmi široký a&nbsp;hluboký, nás zavedl přímo do&nbsp;říše tradic turecké moci.</span></p>
        <p class="chunk" data-nb-ref-number="5" data-nb-words="83" data-nb-chars="493"><span class="idea" data-nb-ref-number="5" id="idea5" data-nb-words="83" data-nb-chars="493">Odjeli jsme celkem brzy a&nbsp;po setmění jsme dorazili do&nbsp;Kolo­zsváru. Zde jsem přenocoval v&nbsp;hotelu Royal. Povečeřel jsem kuře, připravené zvláštním způsobem na&nbsp;paprice a&nbsp;velmi chutné, ale dostal jsem po&nbsp;něm žízeň. (<em>Pozn</em>. Obstarat recept pro Minu.) Zeptal jsem se&nbsp;číšníka a&nbsp;ten mi&nbsp;řekl, že&nbsp;mu&nbsp;říkají „Paprikahendl“; určitě ho&nbsp;dostanu všude v&nbsp;Karpatech, je&nbsp;to&nbsp;totiž národní pokrm. Zjistil jsem, že&nbsp;mé&nbsp;ubohé znalosti němčiny mi&nbsp;zde jsou značně platné; ani nevím, jak bych se&nbsp;tu&nbsp;jinak vůbec domluvil.</span></p>
        <p class="chunk" data-nb-ref-number="6" data-nb-words="135" data-nb-chars="855"><span class="idea" data-nb-ref-number="6" id="idea6" data-nb-words="135" data-nb-chars="855">V&nbsp;Londýně jsem měl před odjezdem ještě trochu volného času; navštívil jsem proto Britské muzeum a&nbsp;v&nbsp;jeho knihovně prohlédl mapy a&nbsp;knihy o&nbsp;Transylvánii. Napadlo mě&nbsp;totiž, že&nbsp;by&nbsp;při jednání s&nbsp;tamním šlechticem troška předběžných znalostí o&nbsp;této zemi určitě nemohla vadit. Kraj, který uvedl, leží v&nbsp;nejvýchodnější části země, přímo na&nbsp;pomezí tří států&nbsp;– Transylvánie, Moldavska a&nbsp;Bukoviny uprostřed Karpat; je&nbsp;to&nbsp;jedna z&nbsp;nejdivočejších a&nbsp;nejméně známých oblastí Evropy. Mapu nebo knihu, udávající přesnou polohu zámku hraběte Draculy, se&nbsp;mi&nbsp;nepodařilo nalézt, protože o&nbsp;této zemi ne­existují dosud žádné mapy, které by&nbsp;se&nbsp;podobaly našim generálkám. Zjistil jsem však, že&nbsp;město Bystřice, které hrabě Dracula uvedl jako poštovní adresu, je&nbsp;celkem dost známé. Zapíši si&nbsp;sem několik poznámek; alespoň mi&nbsp;pomohou osvěžit paměť, až&nbsp;budu Mině líčit zážitky z&nbsp;cesty.</span></p>
        <p class="chunk" data-nb-ref-number="7" data-nb-words="104" data-nb-chars="620"><span class="idea" data-nb-ref-number="7" id="idea7" data-nb-words="104" data-nb-chars="620">Transylvánii obývají čtyři odlišné národnostní skupiny: na&nbsp;jihu jsou Sasové a&nbsp;mezi nimi žijí Valaši, kteří jsou potomky Dáků. Na&nbsp;západě jsou Maďaři a&nbsp;na východě a&nbsp;severu Sékelové. Já&nbsp;jedu mezi Sékely, kteří se&nbsp;považují za&nbsp;potomky Attily a&nbsp;Hunů. Je&nbsp;to&nbsp;pravděpodobné, vždyť Maďaři po&nbsp;dobytí země v&nbsp;jedenáctém století tu&nbsp;našli už&nbsp;usazené Huny. Dočetl jsem se, že&nbsp;v&nbsp;tomto podkovovitém cípu Karpat se&nbsp;vyskytují všechny pověry, co&nbsp;jich jen na&nbsp;světě je; kdysi tu&nbsp;prý byl pravý zdroj nejrůznějších výplodů lidské fantazie. V&nbsp;takovém případě by&nbsp;můj pobyt mohl být velmi zajímavý. (<em>Pozn</em>. Musím se&nbsp;na&nbsp;tohle všechno vyptat hraběte.)</span></p>
        <p class="chunk" data-nb-ref-number="8" data-nb-words="165" data-nb-chars="927"><span class="idea" data-nb-ref-number="8" id="idea8" data-nb-words="165" data-nb-chars="927">Nespal jsem dobře, přestože jsem měl poměrně pohodlné lůžko; měl jsem totiž nejpodivnější sny. Po&nbsp;celou noc mi&nbsp;pod oknem vyl pes a&nbsp;to snad s&nbsp;mými sny souviselo; nebo to&nbsp;možná způsobila paprika&nbsp;– vypil jsem totiž všechnu vodu ze&nbsp;stolní láhve, a&nbsp;přesto jsem se&nbsp;nemohl zbavit žízně. Usnul jsem až&nbsp;k&nbsp;ránu a&nbsp;probudilo mě&nbsp;vytrvalé klepání na&nbsp;dveře; zřejmě jsem pak spal velmi tvrdě. K&nbsp;snídani jsem měl další papriku, jakousi kaši z&nbsp;kukuřičné mouky, o&nbsp;níž mi&nbsp;řekli, že&nbsp;se&nbsp;nazývá „mamaliga“, a&nbsp;lilek s&nbsp;masovou nádivkou, výtečný pokrm, který tu&nbsp;nazývají „impletata“. (<em>Pozn</em>. Opatřit si&nbsp;i&nbsp;tento recept.) Musel jsem si&nbsp;se&nbsp;snídaní pospíšit, protože vlak odjížděl krátce před osmou, nebo spíš měl v&nbsp;tuto dobu odjet; když jsem totiž udýchán dorazil v&nbsp;7.30 na&nbsp;nádraží, proseděl jsem ještě víc než hodinu ve&nbsp;vagóně, než se&nbsp;vlak dal do&nbsp;pohybu. Připadá mi, že&nbsp;čím dál na&nbsp;východ se&nbsp;člověk dostává, tím jsou vlaky nepřesnější. Jaké asi jsou v&nbsp;Číně?</span></p>
        <p class="chunk" data-nb-ref-number="9" data-nb-words="223" data-nb-chars="1469"><span class="idea" data-nb-ref-number="9" id="idea9" data-nb-words="223" data-nb-chars="1469">Celý den jsme se&nbsp;drkotali překvapivě krásnou krajinou. Na&nbsp;vrcholcích strmých kopců jsme zahlédli občas vesnice či&nbsp;hrady, jaké vídáváme ve&nbsp;starých misálech; chvílemi jsme míjeli řeky a&nbsp;potoky, jejichž široké břehy pokryté oblázky svědčily o&nbsp;častých záplavách. Řeka totiž musí mít hodně vody a&nbsp;prudký tok, aby čistě spláchla okraje svého řečiště. Na&nbsp;každé stanici postávaly skupinky nejrozličněji oblečených lidí, občas jich však byly celé houfy. Někteří z&nbsp;nich vypadali jako naši venkované nebo ti, které jsem viděl na&nbsp;cestě Francií a&nbsp;v&nbsp;Německu&nbsp;– měli krátké kazajky, široké klobouky a&nbsp;kalhoty z&nbsp;doma utkané látky; jiní však působili velmi malebně. Ženy vypadaly pěkně, pokud je&nbsp;ovšem člověk neviděl zblízka; byly však velmi silné v&nbsp;bocích. Všechny měly široké bílé rukávy různých tvarů a&nbsp;většina měla široké pásky, z&nbsp;nichž visely spousty jakýchsi třásní jako na&nbsp;baletních úborech; pod vrchní sukní měly spodničky. Nejzvláštněji vypadali Slováci se&nbsp;svými velkými pasteveckými klobouky, pytlovitými, špinavě bílými kalhotami, bílými plátěnými košilemi a&nbsp;obrovskými bytelnými koženými opasky, širokými téměř jednu stopu a&nbsp;hustě posázenými mosaznými cvočky. Byli obuti do&nbsp;holínek, v&nbsp;nichž měli nacpány kalhoty, měli dlouhé černé vlasy a&nbsp;husté černé kníry. Vypadají velmi malebně, ale nijak přitažlivě nepůsobí. Na&nbsp;divadle by&nbsp;jim okamžitě svěřili úlohu všelijakých starých loupežníků z&nbsp;Orientu, bylo mi&nbsp;však řečeno, že&nbsp;jsou velmi neškodní a&nbsp;že jim chybí jakákoli průbojnost.</span></p>
        <p class="chunk" data-nb-ref-number="10" data-nb-words="76" data-nb-chars="472"><span class="idea" data-nb-ref-number="10" id="idea10" data-nb-words="76" data-nb-chars="472">Do&nbsp;Bystřice, velmi zajímavého starého města, jsme dojeli až&nbsp;po&nbsp;setmění. Bystřice leží přímo na&nbsp;hranici&nbsp;– odtud vede Borgoský průsmyk do&nbsp;Bukoviny&nbsp;–, a&nbsp;má proto velmi bouřlivou minulost, po&nbsp;níž tu&nbsp;najdeme mnoho viditelných stop. Před padesáti lety zde řádily velké požáry, které pětkrát za&nbsp;sebou způsobily obrovské škody. Hned na&nbsp;začátku sedmnáctého století byla Bystřice tři týdny obléhána a&nbsp;zahynulo tu&nbsp;13&nbsp;000 lidí; k&nbsp;válečným ztrátám přispěly stejnou měrou hlad a&nbsp;nemoci.</span></p>
        <p class="chunk" data-nb-ref-number="11" data-nb-words="114" data-nb-chars="702"><span class="idea" data-nb-ref-number="11" id="idea11" data-nb-words="114" data-nb-chars="702">Hrabě Dracula mi&nbsp;doporučil hotel Zlatá koruna, který vypadal k&nbsp;mé velké radosti zcela starobyle; rád bych totiž viděl co&nbsp;nejvíc ze&nbsp;zdejších kuriozit. Zřejmě jsem byl očekáván; jak jsem totiž přicházel ke&nbsp;vchodu, spatřil jsem dobromyslně vypadající starší ženu v&nbsp;obvyklých venkovských šatech&nbsp;– bílé spodní šaty, pro ženu jejího věku až&nbsp;příliš těsně přiléhající, s&nbsp;dlouhou dvojitou zástěrou z&nbsp;barevné látky, splývající vpředu i&nbsp;vzadu. Když jsem se&nbsp;přiblížil, uklonila se&nbsp;a&nbsp;zeptala se: „Pan Angličan?“&nbsp;– „Ano,“ přitakal jsem. „Jonathan Harker.“ Žena se&nbsp;usmála a&nbsp;prohodila několik slov k&nbsp;staršímu muži v&nbsp;bílé košili bez kabátu, který s&nbsp;ní stál ve&nbsp;dveřích. Muž odešel, ale vzápětí se&nbsp;vrátil s&nbsp;tímto dopisem:</span></p>
        <p class="chunk" data-nb-ref-number="12" data-nb-words="59" data-nb-chars="330"><span class="idea" data-nb-ref-number="12" id="idea12" data-nb-words="59" data-nb-chars="330">Milý příteli&nbsp;– buďte vítán v&nbsp;Karpatech. Netrpělivě Vás oče­kávám. Dobře se&nbsp;dnes v&nbsp;noci vyspěte. Zítra ve&nbsp;tři ráno odjíždí dostavník do&nbsp;Bukoviny; máte v&nbsp;něm zamluvené místo. V&nbsp;Bor­goském průsmyku bude čekat můj kočár a&nbsp;odveze Vás ke&nbsp;mně. Doufám, že&nbsp;cesta z&nbsp;Londýna uběhla příjemně a&nbsp;že se&nbsp;Vám pobyt v&nbsp;mé krásné zemi bude zamlouvat.</span></p>
        <p class="chunk" data-nb-ref-number="13" data-nb-words="3" data-nb-chars="18"><span class="idea" data-nb-ref-number="13" id="idea13" data-nb-words="3" data-nb-chars="18">Váš přítel DRACULA</span></p>
        <p class="chunk" data-nb-ref-number="14" data-nb-words="145" data-nb-chars="813"><span class="idea" data-nb-ref-number="14" id="idea14" data-nb-words="145" data-nb-chars="813"><em>4. května.</em>&nbsp;– Zjistil jsem, že&nbsp;hostinský dostal od&nbsp;hraběte dopis s&nbsp;příkazem zajistit pro mne v&nbsp;dostavníku to&nbsp;nejlepší místo. Když jsem se&nbsp;však vyptával na&nbsp;podrobnosti, trochu se&nbsp;zřejmě zdráhal a&nbsp;předstíral, že&nbsp;mé&nbsp;němčině nerozumí. Určitě tomu tak nebylo, vždyť až&nbsp;posud mi&nbsp;dokonale rozuměl; alespoň mi&nbsp;odpovídal na&nbsp;otázky tak, jako by&nbsp;jim byl rozuměl. On&nbsp;a&nbsp;jeho manželka&nbsp;– ta&nbsp;stará paní, která mě&nbsp;přivítala&nbsp;– se&nbsp;na&nbsp;sebe vyděšeně podívali. Muž zamumlal, že&nbsp;mu&nbsp;peníze poslali v&nbsp;dopise, a&nbsp;nic víc neví. Na&nbsp;mou otázku, zda zná hraběte Draculu a&nbsp;zda mi&nbsp;něco může říci o&nbsp;jeho zámku, se&nbsp;oba pokřižovali, prohlásili, že&nbsp;nevědí vůbec nic, a&nbsp;prostě odmítli mluvit dál. Doba odjezdu se&nbsp;už&nbsp;tak přiblížila, že&nbsp;jsem neměl čas zeptat se&nbsp;někoho jiného; to, co&nbsp;se&nbsp;událo předtím, bylo totiž velmi záhadné a&nbsp;vůbec mi&nbsp;nedodávalo klid.</span></p>
        <p class="chunk" data-nb-ref-number="15" data-nb-words="18" data-nb-chars="96"><span class="idea" data-nb-ref-number="15" id="idea15" data-nb-words="18" data-nb-chars="96">Těsně před odjezdem přišla ke&nbsp;mně nahoru do&nbsp;pokoje ta&nbsp;stará paní a&nbsp;velmi vzrušeně se&nbsp;mě&nbsp;zeptala:</span></p>
        <p class="chunk" data-nb-ref-number="16" data-nb-words="61" data-nb-chars="354"><span class="idea" data-nb-ref-number="16" id="idea16" data-nb-words="61" data-nb-chars="354">„Musíte jet? Ach, mladý pane, musíte jet?“ Byla tak rozčilená, že&nbsp;snad zapomněla tu&nbsp;trošku němčiny, co&nbsp;znala, a&nbsp;pletla si&nbsp;ji&nbsp;s&nbsp;nějakým jiným jazykem, který jsem vůbec neznal. Mohl jsem jí&nbsp;rozumět jen díky tomu, že&nbsp;jsem jí&nbsp;kladl mnoho otázek. Když jsem jí&nbsp;sdělil, že&nbsp;musím odjet okamžitě a&nbsp;že musím vyřídit důležitou obchodní záležitost, zeptala se&nbsp;znovu:</span></p>
        <p class="chunk" data-nb-ref-number="17" data-nb-words="12" data-nb-chars="78"><span class="idea" data-nb-ref-number="17" id="idea17" data-nb-words="12" data-nb-chars="78">„Víte, jaký je&nbsp;dnes den?“ Odpověděl jsem, že&nbsp;čtvrtého května. Zavrtěla hlavou:</span></p>
        <p class="chunk" data-nb-ref-number="18" data-nb-words="19" data-nb-chars="107"><span class="idea" data-nb-ref-number="18" id="idea18" data-nb-words="19" data-nb-chars="107">„Ach ano! Samozřejmě, ovšem. Ale víte vy, jaký je&nbsp;to&nbsp;den?“ Namítl jsem, že&nbsp;jí&nbsp;nerozumím, a&nbsp;ona pokračovala:</span></p>
        <p class="chunk" data-nb-ref-number="19" data-nb-words="245" data-nb-chars="1463"><span class="idea" data-nb-ref-number="19" id="idea19" data-nb-words="245" data-nb-chars="1463">„Je předvečer svátku svatého Jiří. Víte přece, že&nbsp;až&nbsp;dnes v&nbsp;noci odbijí hodiny půlnoc, bude mít všechno zlo na&nbsp;světě volnost? Víte vůbec, kam jedete a&nbsp;co vás tam čeká?“ Zmocnila se&nbsp;jí&nbsp;úzkost natolik zřejmá, že&nbsp;jsem se&nbsp;pokoušel ji&nbsp;uklidnit, leč marně. Nakonec přede mnou poklekla a&nbsp;úpěnlivě prosila, abych neodjížděl, nýbrž alespoň posečkal s&nbsp;odjezdem jeden či&nbsp;dva dny. Bylo to&nbsp;všechno velmi skli­čující a&nbsp;nebylo mi&nbsp;lehko u&nbsp;srdce. Jenže nezbývá mi&nbsp;nic jiného než vyřídit svůj úkol, a&nbsp;nesmím připustit, aby mi&nbsp;cokoli stálo v&nbsp;cestě. Pokusil jsem se&nbsp;ji&nbsp;proto zvednout se&nbsp;země a&nbsp;co nejdůtklivěji jí&nbsp;říci, že&nbsp;jí&nbsp;děkuji, že&nbsp;však nemohu zanedbat své povinnosti a&nbsp;odjet musím. Nato vstala, otřela si&nbsp;oči, s&nbsp;krku sňala růženec a&nbsp;podala mi&nbsp;ho. Nevěděl jsem, co&nbsp;dělat. Jako příslušník anglikánské církve mám totiž hluboce vštípený názor, že&nbsp;takovéhle předměty jsou do&nbsp;jisté míry projevem modlářství, přesto však mi&nbsp;připadalo neslušné odmítnout takový dárek staré paní, která to&nbsp;určitě myslí dobře a&nbsp;je neobyčejně rozrušená. Zřejmě postřehla pochyby na&nbsp;mé&nbsp;tváři, protože mi&nbsp;se&nbsp;slovy „Kvůli vaší mamince“ pověsila růženec kolem krku a&nbsp;vyšla z&nbsp;pokoje. Tuto část deníku píši při čekání na&nbsp;dostavník, který se&nbsp;pochopitelně zpozdil; a&nbsp;růženec mám stále kolem krku. Nevím, zda to&nbsp;způsobily obavy té&nbsp;staré ženy, ale rozhodně nejsem tak klidný jako obvykle. Kdyby snad Mina měla spatřit tento zápisník dříve než mne, nechť jí&nbsp;přinese můj pozdrav na&nbsp;rozloučenou! Už&nbsp;přijíždí dostavník!</span></p>
        <p class="chunk" data-nb-ref-number="20" data-nb-words="138" data-nb-chars="864"><span class="idea" data-nb-ref-number="20" id="idea20" data-nb-words="138" data-nb-chars="864"><em>5. května. Zámek.</em>&nbsp;– Ranní šero se&nbsp;vytratilo a&nbsp;slunce stojí vysoko nad vzdáleným obzorem, jakoby vroubeným kopci nebo stromy&nbsp;– ani nevím, vždyť je&nbsp;to&nbsp;odsud tak daleko, že&nbsp;člověk nerozpozná, co&nbsp;je&nbsp;velké a&nbsp;co malé. Nejsem ospalý, a&nbsp;protože mě&nbsp;nikdo nevyhledá, dokud se&nbsp;neprobudím, budu pochopitelně psát tak dlouho, až&nbsp;mě&nbsp;spánek přemůže. Musím zaznamenat příliš mnoho podivných věcí, a&nbsp;aby si&nbsp;snad ten, kdo tyto řádky bude číst, nemyslil, že&nbsp;jsem před odjezdem z&nbsp;Bystřice nějak bohatě povečeřel, raději svou večeři přesně popíši. Měl jsem k&nbsp;večeři něco, co&nbsp;zde nazývají „zbojnická pečeně“&nbsp;– kousky slaniny, cibule a&nbsp;hovězího, okořeněné paprikou, napíchnuté na&nbsp;jehlici a&nbsp;opékané nad ohněm stejně jednoduše jako londýnské „šláchotiny“. Víno bylo Zlatý mediáš; vyvolává zvláštní, nikoli však nepříjemný štiplavý pocit na&nbsp;jazyku. Vypil jsem pouze dvě sklenky, jiného nic.</span></p>
        <p class="chunk" data-nb-ref-number="21" data-nb-words="132" data-nb-chars="828"><span class="idea" data-nb-ref-number="21" id="idea21" data-nb-words="132" data-nb-chars="828">Když jsem nastoupil do&nbsp;dostavníku, vozka ještě neseděl na&nbsp;kozlíku a&nbsp;viděl jsem ho&nbsp;mluvit s&nbsp;hostinskou. Hovořili zřejmě o&nbsp;mně, protože každou chvíli ke&nbsp;mně pohlédli; k&nbsp;nim přistupovali někteří z&nbsp;lidí, sedících před domem na&nbsp;lavici&nbsp;– pro kterou zde mají pojmenování znamenající „drbárna“&nbsp;–, poslouchali, a&nbsp;pak se&nbsp;na&nbsp;mě&nbsp;podívali, většinou s&nbsp;výrazem soucitu. Zaslechl jsem, jak opakují několik slov, nesrozumitelných slov, neboť v&nbsp;zástupu bylo mnoho různých národností. Proto jsem opatrně vytáhl ze&nbsp;zavazadla svůj několikajazyčný slovník a&nbsp;vyhledal si&nbsp;je. Musím přiznat, že&nbsp;mě&nbsp;nijak nepotěšila, neboť mezi nimi bylo „ördog“&nbsp;– satan, „pokol“&nbsp;– peklo, „striga“&nbsp;– čarodějnice, „vrolok“ a&nbsp;„vlkolak“&nbsp;– která obě znamenají totéž: jedno je&nbsp;srbské, druhé slovenské, a&nbsp;je to&nbsp;buď vlkodlak, nebo upír. (<em>Pozn.</em> Zeptat se&nbsp;hraběte na&nbsp;tyto pověry.)</span></p>
        <p class="chunk" data-nb-ref-number="22" data-nb-words="161" data-nb-chars="1030"><span class="idea" data-nb-ref-number="22" id="idea22" data-nb-words="161" data-nb-chars="1030">Zástup, který se&nbsp;shlukl před vchodem do&nbsp;hostince, mezitím podstatně vzrostl, a&nbsp;když jsme vyjížděli, všichni se&nbsp;pokřižovali a&nbsp;natáhli ke&nbsp;mně dva prsty. Dalo mi&nbsp;trochu námahy přimět jednoho spolucestujícího, aby mi&nbsp;řekl, co&nbsp;tím mysleli; zprvu mi&nbsp;nechtěl odpovědět, ale jak zjistil, že&nbsp;jsem Angličan, vysvětlil mi, že&nbsp;to&nbsp;je&nbsp;kouzlo nebo ochrana proti uřknutí. To&nbsp;mi&nbsp;nebylo právě příjemné, vždyť jsem se&nbsp;právě vydával na&nbsp;neznámé místo k&nbsp;setkání s&nbsp;neznámým člověkem; všichni se&nbsp;však zdáli tak laskaví, tak smutní a&nbsp;tak soucitní, že&nbsp;jsem se&nbsp;nemohl ubránit dojetí. Nikdy mi&nbsp;nevymizí z&nbsp;paměti poslední pohled na&nbsp;dvůr hostince a&nbsp;zástup křižujících se&nbsp;malebných postav, stojících kolem širokého klenutého průjezdu, za&nbsp;nímž bylo vidět bohaté listoví oleandrů a&nbsp;pomerančovníků, vyrůstajících ze&nbsp;zelených květináčů, rozestavěných uprostřed dvora. Potom vozka, jehož široké plátěné spodky pokrývaly celý předek kozlíku&nbsp;– říkají jim tady „gatě“&nbsp;–, zapráskal velkým bičem nad čtyřmi malými koňmi, zapřaženými vedle sebe, a&nbsp;vydali jsme se&nbsp;na&nbsp;cestu.</span></p>
        <p class="chunk" data-nb-ref-number="23" data-nb-words="236" data-nb-chars="1499"><span class="idea" data-nb-ref-number="23" id="idea23" data-nb-words="236" data-nb-chars="1499">Krása krajiny, kudy jsme projížděli, brzy rozptýlila chmurné, obavami naplněné myšlenky a&nbsp;vzpomínky; kdybych ovšem znal jazyk nebo spíše jazyky, jimiž mluvili mí&nbsp;spolucestující, asi bych je&nbsp;nebyl tak lehce ze&nbsp;sebe setřásl. Před námi se&nbsp;pozvolna zvedal kraj plný lesů a&nbsp;hájů, tu&nbsp;a&nbsp;tam se&nbsp;tyčily srázné kopce korunované skupinkami stromů nebo selskými staveními, jež shlížela slepými štíty dolů k&nbsp;silnici. Všude byla přebohatá záplava rozkvetlých ovocných stromů&nbsp;– jabloní, švestek, hrušní, třešní, a&nbsp;jak jsme je&nbsp;míjeli, viděl jsem, jak zelená tráva pod nimi je&nbsp;poseta spadanými květy. A&nbsp;mezi těmito zelenými kopci kraje, který zde nazývají „Středozemí“, se&nbsp;vinula naše silnice, ztrácela se&nbsp;v&nbsp;ohbích travnatých zatáček a&nbsp;mizela nám z&nbsp;očí za&nbsp;roztroušenými výběžky jehličnatých lesů, které porůznu sbíhaly dolů po&nbsp;svazích kopců jako ohnivé jazyky. Vozovka byla hrbolatá, ale přesto nám připadalo, že&nbsp;po&nbsp;ní&nbsp;letíme v&nbsp;téměř horečnatém spěchu. Nechápal jsem tehdy důvod tohoto spěchu, ale vozka se&nbsp;zřejmě chtěl dostat k&nbsp;Borgoskému průsmyku co&nbsp;nejrychleji. Bylo mi&nbsp;řečeno, že&nbsp;v&nbsp;létě je&nbsp;tato silnice výborná, nebyla prý však po&nbsp;zimních snězích ještě opravena. V&nbsp;tomto ohledu se&nbsp;ovšem liší od&nbsp;ostatních karpatských silnic, které podle dávných tradic ani nemají být udržovány v&nbsp;příliš dobrém stavu. Za&nbsp;starých dob je&nbsp;starostové nechtěli dát opravovat už&nbsp;jen proto, aby se&nbsp;Turci nedomnívali, že&nbsp;je&nbsp;připravují pro příchod cizích vojsk, a&nbsp;tak přivolávají válku, která totiž vždycky hrozila každou chvílí vypuknout.</span></p>
        <p class="chunk" data-nb-ref-number="24" data-nb-words="149" data-nb-chars="920"><span class="idea" data-nb-ref-number="24" id="idea24" data-nb-words="149" data-nb-chars="920">Za&nbsp;zelenými, mírně se&nbsp;svažujícími kopci Středozemí se&nbsp;prudce zdvihala široká zalesněná úbočí až&nbsp;vzhůru k&nbsp;vysokým srázným svahům samotných Karpat. Tyčily se&nbsp;vpravo i&nbsp;vlevo od&nbsp;nás, odpolední slunce se&nbsp;o&nbsp;ně plně opíralo a&nbsp;v&nbsp;něm se&nbsp;jasně rýsovaly všechny skvělé barvy tohoto překrásného pohoří, temná modř a&nbsp;purpur ve&nbsp;stínech vrcholků, zeleň a&nbsp;hněď v&nbsp;místech, kde se&nbsp;mísila tráva se&nbsp;skalami, i&nbsp;donekonečna se&nbsp;táhnoucí hřebeny rozeklaných skalisek a&nbsp;špičatých útesů, ztrácejících se&nbsp;do&nbsp;dáli, kde se&nbsp;velebně vypínaly sněhem pokryté vrcholky. Hory byly místy rozeklány mohutnými trhlinami, v&nbsp;nichž se&nbsp;v&nbsp;záři sklánějícího se&nbsp;slunce znovu a&nbsp;znovu bíle leskly stružky potoků. Ve&nbsp;chvíli, kdy jsme obloukem objížděli úpatí hory a&nbsp;začali se&nbsp;drkotat vzhůru se&nbsp;klikatící silnicí, rozevřel se&nbsp;před námi výhled na&nbsp;vysoký, sněhem pokrytý horský vrcholek, který jako by&nbsp;se&nbsp;tyčil přímo před námi. Jeden ze&nbsp;spolucestujících se&nbsp;dotkl mé&nbsp;paže.</span></p>
        <p class="chunk" data-nb-ref-number="25" data-nb-words="383" data-nb-chars="2403"><span class="idea" data-nb-ref-number="25" id="idea25" data-nb-words="383" data-nb-chars="2403">„Podívejte se! Isten szek!&nbsp;– Boží sídlo!“&nbsp;– a&nbsp;pokorně se&nbsp;pokřižoval. Jak jsme stoupali nekonečnými serpentinami a&nbsp;slunce za&nbsp;námi neustále klesalo níž, začaly nás zvolna opřádat večerní stíny. A&nbsp;navíc dopadaly paprsky zapadajícího slunce na&nbsp;sněhem pokrytý vrcholek hory, z&nbsp;něhož jako by&nbsp;vycházela studená, jemně růžová záře. Čas od&nbsp;času jsme potkali Čechy a&nbsp;Slováky v&nbsp;malebných krojích; byli většinou postiženi, jak jsem si&nbsp;všiml, voletem. Při silnici stálo mnoho křížů, a&nbsp;kdykoli jsme je&nbsp;tryskem míjeli, všichni spolucestující se&nbsp;křižovali. Sem tam klečel před kapličkou nějaký venkovan nebo venkovanka, a&nbsp;ani se&nbsp;po&nbsp;nás neotočili; snad ve&nbsp;svém zbožném rozjímání neměli oči ani uši pro vnější svět. Viděl jsem tu&nbsp;mnoho věcí, které byly pro mne nové; například stohy sena na&nbsp;stromech, občas překrásnou košatou smuteční břízu s&nbsp;bílými větvemi, zářícími jako stříbro v&nbsp;záplavě jemně zeleného listí. Někdy jsme potkali žebřiňák, na&nbsp;zdejším venkově tak obvyklý, s&nbsp;dlouhou hadovitou nápravou upravenou tak, aby odpovídala nerovnostem vozovky. Na&nbsp;něm vždycky seděly celé skupiny vracejících se&nbsp;venkovanů, Čechů s&nbsp;bílými, Slováků s&nbsp;obarvenými ovčími kožichy; ti&nbsp;měli přes rameno jako kopí dlouhé hole se&nbsp;sekyrkou na&nbsp;konci. Jak se&nbsp;sklánělo k&nbsp;večeru a&nbsp;my zvolna stoupali průsmykem, začalo se&nbsp;silně ochlazovat a&nbsp;houstnoucí soumrak jako by&nbsp;stmeloval stíny stromů&nbsp;– dubů, buků a&nbsp;borovic&nbsp;– v&nbsp;jedinou tmavou mlhovinu; ale v&nbsp;údolích protínajících úbočí hor se&nbsp;tu&nbsp;a&nbsp;tam od&nbsp;čerstvě napadaného sněhu ostře odrážely rostoucí sosny. Občas, jak silnice vedla borovým lesem, ve&nbsp;tmě jakoby se&nbsp;nad námi uzavírajícím, vyvolávaly v&nbsp;nás chumáče šedi, jež se&nbsp;vznášely místy mezi stromy, podivně záhadný a&nbsp;slavnostní pocit. Ten oživoval myšlenky a&nbsp;chmurné představy, vyvolané již na&nbsp;sklonku dne, kdy červánky vytvářely tajuplné obrazce z&nbsp;hrůzu nahánějících mraků, zřejmě neustále se&nbsp;povalujících v&nbsp;údolích karpatských hor. Někdy byly kopce tak srázné, že&nbsp;přes vozkovo pobízení mohli koně stoupat jen velmi pomalu. Chtěl jsem seskočit a&nbsp;jít vedle nich, jako to&nbsp;děláváme doma, jenže vozka o&nbsp;tom nechtěl ani slyšet. „Ne, ne,“ řekl, „tady nemůžete jít, psi jsou tu&nbsp;příliš divocí.“ A&nbsp;pak s&nbsp;výrazem, který zřejmě považoval za&nbsp;uštěpačný&nbsp;– rozhlédl se&nbsp;totiž po&nbsp;souhlasném úsměvu ostatních&nbsp;–, dodal: „Jenom počkejte, stejně už&nbsp;budete mít takových věcí po&nbsp;krk, než půjdete spat!“ A&nbsp;zastavil na&nbsp;krátký okamžik jedině proto, aby zapálil svítilny.</span></p>
        <p class="chunk" data-nb-ref-number="26" data-nb-words="394" data-nb-chars="2401"><span class="idea" data-nb-ref-number="26" id="idea26" data-nb-words="394" data-nb-chars="2401">Po&nbsp;setmění jsem měl dojem, že&nbsp;se&nbsp;cestujících zmocnilo jakési vzrušení; jeden přes druhého neustále mluvili na&nbsp;vozku, jako by&nbsp;ho&nbsp;vybízeli k&nbsp;větší rychlosti. Vozka nemilosrdně tloukl koně dlouhým bičem a&nbsp;nutil je&nbsp;divokými povzbuzujícími výkřiky k&nbsp;většímu úsilí. Pak jsem v&nbsp;temnotě před námi zahlédl jakousi světle šedivou skvrnu, jako by&nbsp;se&nbsp;mezi horami rozvírala rozsedlina. Rozčilení cestujících vzrůstalo; chatrný dostavník se&nbsp;kolébal na&nbsp;velkých kožených pérech a&nbsp;kymácel se&nbsp;jako loď, zmítající se&nbsp;na&nbsp;rozbouřeném moři. Musel jsem se&nbsp;držet. Stoupání už&nbsp;celkem přestalo a&nbsp;měl jsem pocit, že&nbsp;přímo letíme vpřed. Potom jako by&nbsp;se&nbsp;hory k&nbsp;nám přiblížily z&nbsp;obou stran a&nbsp;zamračeně na&nbsp;nás shlížely&nbsp;– vjížděli jsme do&nbsp;Borgoského průsmyku. Jeden cestující po&nbsp;druhém mi&nbsp;nabízeli dárky a&nbsp;vnucovali mi&nbsp;je&nbsp;tak naléhavě, že&nbsp;se&nbsp;nedaly odmítnout. Byly to&nbsp;dárky neobvyklé a&nbsp;různorodé, ale každý z&nbsp;nich byl poskytnut s&nbsp;prostou upřímností, s&nbsp;laskavým slovem, s&nbsp;požehnáním a&nbsp;s&nbsp;oněmi nezvyklými, strachem naplněnými posunky, které jsem viděl před hotelem v&nbsp;Bystřici&nbsp;– pokřižováním a&nbsp;znamením ochrany před uřknutím. Potom, jak jsme uháněli dál, naklonil se&nbsp;vozka kupředu, cestující se&nbsp;vykláněli na&nbsp;obou stranách ven z&nbsp;vozu a&nbsp;všichni upřeně vyhlíželi do&nbsp;tmy. Asi se&nbsp;něco velmi vzrušujícího buď už&nbsp;dálo, nebo čekalo, ale ani jeden ze&nbsp;spolucestujících mi&nbsp;nedal na&nbsp;mé&nbsp;dotazy sebemenší vysvětlení. Konečně jsme před sebou spatřili východní konec průsmyku. Nad námi visely tmavé mraky a&nbsp;ve vzduchu bylo cítit těžkou, tísnivou předtuchu bouře. Připadalo mi, jako by&nbsp;horský hřeben odděloval dvě úplně rozdílné atmosféry a&nbsp;my právě přejeli do&nbsp;bouřkové. I&nbsp;já jsem se&nbsp;teď rozhlížel po&nbsp;bryčce, která mě&nbsp;měla zavézt k&nbsp;hraběti. Každým okamžikem jsem čekal, že&nbsp;v&nbsp;černé temnotě spatřím záblesky svítilen, ale všude se&nbsp;rozprostírala tma. Jediným zdrojem světla byly mihotavé paprsky svítilen našeho dostavníku, v&nbsp;jejichž záři se&nbsp;dech divoce poháněných koní srážel v&nbsp;bílý obláček. Teď už&nbsp;jsme před sebou viděli světlou písčitou cestu, ale nikde ani vidu po&nbsp;nějakém povoze. Cestující usedli nazpět s&nbsp;úlevným oddechnutím, které jako by&nbsp;se&nbsp;vysmívalo mému zklamání. Začal jsem uvažovat o&nbsp;tom, co&nbsp;by&nbsp;bylo pro mne nejlepší; vtom pohlédl vozka na&nbsp;hodinky a&nbsp;řekl něco ostatním, co&nbsp;jsem jen stěží zaslechl, tak klidně a&nbsp;tiše to&nbsp;pronesl; znělo to&nbsp;jako „O&nbsp;hodinu dřív než jízdní řád“. Pak se&nbsp;obrátil ke&nbsp;mně a&nbsp;němčinou horší, než je&nbsp;má&nbsp;vlastní, mi&nbsp;pravil:</span></p>
        <p class="chunk" data-nb-ref-number="27" data-nb-words="110" data-nb-chars="661"><span class="idea" data-nb-ref-number="27" id="idea27" data-nb-words="110" data-nb-chars="661">„Žádný kočár tu&nbsp;není. Pána tedy přece jen nikdo neočekává. Pán tedy teď pojede dál do&nbsp;Bukoviny a&nbsp;vrátí se&nbsp;zítra nebo pozítří. Raději pozítří.“ Vtom začali koně ržát a&nbsp;frkat a&nbsp;prudce vyrazili, takže je&nbsp;vozka musel zastavit. A&nbsp;pak se&nbsp;za&nbsp;křiku vesničanů a&nbsp;všeobecného křižování objevila za&nbsp;námi bryčka tažená čtyřspřežím, předjela dostavník a&nbsp;zastavila vedle něho. Zář našich svítilen dopadla na&nbsp;překrásné koně, černé jako uhel. Řídil je&nbsp;vysoký muž s&nbsp;hnědým vousem a&nbsp;velkým černým kloboukem, který mu&nbsp;skrýval obličej. Obrátil se&nbsp;k&nbsp;nám a&nbsp;já jsem zahlédl pouze velmi jasné jiskrné oči, rudě zářící ve&nbsp;světle lampy. Muž oslovil vozku: „Dneska sis přispíšil, příteli!“</span></p>
        <p class="chunk" data-nb-ref-number="28" data-nb-words="8" data-nb-chars="53"><span class="idea" data-nb-ref-number="28" id="idea28" data-nb-words="8" data-nb-chars="53">Vozka zakoktal v&nbsp;odpověď: „Anglický pán měl naspěch.“</span></p>
        <p class="chunk" data-nb-ref-number="29" data-nb-words="54" data-nb-chars="340"><span class="idea" data-nb-ref-number="29" id="idea29" data-nb-words="54" data-nb-chars="340">„Proto jsi mu&nbsp;zřejmě doporučoval, aby pokračoval v&nbsp;cestě do&nbsp;Bukoviny. Mne neoklameš, příteli; vím toho příliš mnoho a&nbsp;koně mám rychlé.“ Při těchto slovech se&nbsp;usmál a&nbsp;záře svítilny dopadla na&nbsp;krutá ústa s&nbsp;neobyčejně rudými rty a&nbsp;ostrými zuby, bílými jako slonovina. Jeden ze&nbsp;spolucestujících zašeptal svému sousedovi verš z&nbsp;Bürgerovy <em>Lenory</em>:</span></p>
        <p class="chunk" data-nb-ref-number="30" data-nb-words="5" data-nb-chars="32"><span class="idea" data-nb-ref-number="30" id="idea30" data-nb-words="5" data-nb-chars="32"><em>„Denn die Toten reiten schnell.“</em></span></p>
        <p class="chunk" data-nb-ref-number="31" data-nb-words="4" data-nb-chars="29"><span class="idea" data-nb-ref-number="31" id="idea31" data-nb-words="4" data-nb-chars="29"><em>(Neboť mrtví cválají rychle.)</em></span></p>
        <p class="chunk" data-nb-ref-number="32" data-nb-words="119" data-nb-chars="756"><span class="idea" data-nb-ref-number="32" id="idea32" data-nb-words="119" data-nb-chars="756">Neznámý to&nbsp;zřejmě zaslechl; vzhlédl totiž s&nbsp;rozzářeným úsměvem. Cestující odvrátil tvář a&nbsp;současně se&nbsp;dvěma prsty pokřižoval. „Podej mi&nbsp;pánova zavazadla!“ nařídil neznámý. S&nbsp;neobvyklou ochotou mu&nbsp;je&nbsp;podali a&nbsp;uložili v&nbsp;bryčce. Protože bryčka stála těsně vedle dostavníku, vystoupil jsem postranními dvířky. Neznámý vozka mi&nbsp;přitom pomáhal a&nbsp;rukou mi&nbsp;sevřel paži ocelovým stiskem; určitě má&nbsp;obrovskou sílu. Bez jediného slova trhl otěžemi, koně se&nbsp;otočili a&nbsp;my jsme vyrazili do&nbsp;ztemnělého průsmyku. Ohlédl jsem se&nbsp;a&nbsp;ve světle svítilen dostavníku jsem uviděl, jak se&nbsp;z&nbsp;nozder koní valí pára a&nbsp;jak se&nbsp;na&nbsp;jejím pozadí rýsují postavy mých bývalých společníků. Křižovali se. Potom vozka zapráskal bičem, pobídl koně a&nbsp;dostavník vyrazil na&nbsp;další cestu do&nbsp;Bukoviny.</span></p>
        <p class="chunk" data-nb-ref-number="33" data-nb-words="196" data-nb-chars="1157"><span class="idea" data-nb-ref-number="33" id="idea33" data-nb-words="196" data-nb-chars="1157">„Noc je&nbsp;chladná, pane, a&nbsp;můj velitel, pan hrabě, mi&nbsp;přikázal, abych se&nbsp;o&nbsp;vás staral co&nbsp;nejlépe. Pod sedadlem je&nbsp;láhev slivovice (tamní domácky vyráběná kořalka ze&nbsp;švestek); snad vám přijde vhod.“ Nenapil jsem se, ale pocit, že&nbsp;tam je, mě&nbsp;uklidňoval. Bylo mi&nbsp;poněkud divně, ale ani trochu jsem se&nbsp;nebál. Mít ovšem na&nbsp;vybranou, jistě bych nebyl pokračoval v&nbsp;této noční cestě do&nbsp;neznáma. Kočár se&nbsp;hnal rychle přímo kupředu, pak se&nbsp;obrátil do&nbsp;protisměru a&nbsp;jel jinou rovnou cestou dál. Připadalo mi, že&nbsp;vlastně jezdíme neustále sem a&nbsp;tam po&nbsp;stejné silnici; zapamatoval jsem si&nbsp;proto jedno nápadné místo, a&nbsp;vida, měl jsem pravdu. Byl bych se&nbsp;velmi rád zeptal kočího, co&nbsp;to&nbsp;všechno vlastně znamená, jenže jsem se&nbsp;to&nbsp;obával udělat; uvědomil jsem si&nbsp;totiž, že&nbsp;jde-li o&nbsp;úmyslné zdržování, pak stejně vzhledem k&nbsp;situaci by&nbsp;každý protest zůstal neúčinný. Za&nbsp;chvíli mě&nbsp;ovšem začalo zajímat, kolik času už&nbsp;uběhlo. Škrtl jsem zápalkou a&nbsp;v&nbsp;jejím světle jsem pohlédl na&nbsp;hodiny; jen několik málo minut chybělo do&nbsp;půlnoci. To&nbsp;mě&nbsp;trochu vyděsilo, neboť mé&nbsp;nedávné zážitky zřejmě rozjitřily obvyklý pověrečný strach z&nbsp;půlnoci. S&nbsp;ochro­mujícím pocitem napětí jsem čekal, co&nbsp;bude.</span></p>
        <p class="chunk" data-nb-ref-number="34" data-nb-words="233" data-nb-chars="1324"><span class="idea" data-nb-ref-number="34" id="idea34" data-nb-words="233" data-nb-chars="1324">Tu&nbsp;se&nbsp;v&nbsp;nějakém statku dole při silnici rozštěkal pes&nbsp;– dlouze a&nbsp;zoufale kvílel, jakoby ze&nbsp;strachu. K&nbsp;jeho štěkotu se&nbsp;přidal další pes a&nbsp;po něm mnoho jiných, až&nbsp;se&nbsp;spolu s&nbsp;větrem, který teď lehce vál průsmykem, začalo kolem dokola rozléhat divoké vytí, které, jak mi&nbsp;ve&nbsp;tmě noci připadalo, sem doléhalo snad ze&nbsp;všech koutů kraje. Při prvním zavytí se&nbsp;koně začali vzpínat a&nbsp;couvat, ale kočí k&nbsp;nim pronesl několik konejšivých slov, a&nbsp;tu se&nbsp;uklidnili; třásli se&nbsp;však a&nbsp;potili, jako by&nbsp;právě unikli nečekanému nebezpečí. Potom se&nbsp;ze&nbsp;vzdálených hor kolem nás začalo ozývat hlasitější a&nbsp;pronikavější vytí&nbsp;– tentokráte vlků&nbsp;– a&nbsp;vyvolalo stejnou reakci u&nbsp;mne i&nbsp;u&nbsp;koní. Málem jsem vyskočil z&nbsp;bryčky a&nbsp;dal se&nbsp;na&nbsp;úprk, ale koně se&nbsp;znovu vzepjali a&nbsp;divoce vyrazili, takže kočí musel napnout celou svou mohutnou sílu, aby je&nbsp;strhl zpět. Za&nbsp;několik minut si&nbsp;však můj sluch na&nbsp;vytí zvykl a&nbsp;koně se&nbsp;uklidnili natolik, že&nbsp;kočí mohl seskočit a&nbsp;postavit se&nbsp;před ně. Poplácával je, konejšil a&nbsp;něco jim šeptal do&nbsp;uší, jak prý to&nbsp;dělávají cvičitelé koní; na&nbsp;koně to&nbsp;zapůsobilo mimořádně uklidňujícím dojmem; nepřestali se&nbsp;sice třást, ale už&nbsp;se&nbsp;dali opět ovládnout. Kočí se&nbsp;vrátil na&nbsp;kozlík, trhl otěžemi a&nbsp;prudce vyrazil. Jenže tentokráte nedorazil až&nbsp;na&nbsp;druhý konec průsmyku, nýbrž náhle zabočil na&nbsp;úzkou cestu, která se&nbsp;zatáčela prudce doprava.</span></p>
        <p class="chunk" data-nb-ref-number="35" data-nb-words="133" data-nb-chars="779"><span class="idea" data-nb-ref-number="35" id="idea35" data-nb-words="133" data-nb-chars="779">Zanedlouho jsme se&nbsp;octli ve&nbsp;spleti stromů, které místy vytvářely nad cestou klenbu, takže to&nbsp;vypadalo, jako bychom projížděli tunelem; a&nbsp;z&nbsp;obou stran se&nbsp;nad námi opět hrozivě tyčily temné skály. Ač&nbsp;jsme byli chráněni, slyšeli jsme, jak se&nbsp;zvedá vítr a&nbsp;sténá a&nbsp;hvízdá mezi skalami; uháněli jsme kolem stromů, větve o&nbsp;sebe narážely. Stále víc se&nbsp;ochlazovalo a&nbsp;začal padat sníh, jemný jako prach, takže nás i&nbsp;všechno kolem brzy pokryla bílá přikrývka. Ostrý vítr k&nbsp;nám dosud přinášel postupně slábnoucí štěkot psů. Vytí vlků však zaznívalo ze&nbsp;stále větší blízkosti, jako by&nbsp;nás svírali ze&nbsp;všech stran. Zmocnil se&nbsp;mě&nbsp;hrozný strach a&nbsp;ten sdíleli se&nbsp;mnou i&nbsp;koně; jenom kočí se&nbsp;nedal nijak znepokojit. Neustále otáčel hlavou doprava a&nbsp;doleva, ale já&nbsp;jsem ve&nbsp;tmě nerozpoznával vůbec nic.</span></p>
        <p class="chunk" data-nb-ref-number="36" data-nb-words="215" data-nb-chars="1246"><span class="idea" data-nb-ref-number="36" id="idea36" data-nb-words="215" data-nb-chars="1246">Pojednou jsem v&nbsp;dáli po&nbsp;levé straně zahlédl slabý, mihotavý modrý plamínek. Kočí ho&nbsp;spatřil současně se&nbsp;mnou; okamžitě zastavil, seskočil na&nbsp;zem a&nbsp;zmizel v&nbsp;temnotě. Nevěděl jsem, co&nbsp;dělat, tím spíš, že&nbsp;se&nbsp;vytí vlků stále blížilo. Než jsem dospěl k&nbsp;rozhodnutí, kočí se&nbsp;opět náhle objevil, bez jediného slova se&nbsp;vyšvihl na&nbsp;kozlík a&nbsp;pokračovali jsme v&nbsp;cestě. Nejspíš jsem usnul a&nbsp;ta příhoda se&nbsp;mi&nbsp;ve&nbsp;snu neustále vracela; mám totiž pocit, že&nbsp;se&nbsp;mi&nbsp;ten sen neustále opakoval. Jak teď na&nbsp;to&nbsp;myslím, byla to&nbsp;dokonalá noční můra. Jednou se&nbsp;plamen objevil tak blízko cesty, že&nbsp;jsem i&nbsp;ve tmě mohl rozeznat pohyby kočího. Rychle poodešel k&nbsp;místu, kde se&nbsp;modrý plamen vynořil&nbsp;– určitě byl velmi slabý, vždyť snad ani neozářil prostor kolem sebe&nbsp;–, zvedl několik kamenů a&nbsp;určitým způsobem je&nbsp;rozložil. Jednou jsem byl svědkem podivného optického jevu; když kočí stál mezi mnou a&nbsp;plamenem, vůbec svou postavou plamen nezakryl a&nbsp;já jsem viděl přízračný plápol ohně. Překvapilo mě&nbsp;to, ale protože tento úkaz trval jen zcela krátce, usoudil jsem, že&nbsp;mě&nbsp;oklamal zrak, jak jsem ho&nbsp;usilovně upíral do&nbsp;tmy. Pak po&nbsp;nějaký čas nebylo vidět žádné modré plamínky a&nbsp;my jsme uháněli temnotou, obklopeni vytím vlků, kteří nás zřejmě sledovali a&nbsp;neustále kolem nás kroužili.</span></p>
        <p class="chunk" data-nb-ref-number="37" data-nb-words="104" data-nb-chars="648"><span class="idea" data-nb-ref-number="37" id="idea37" data-nb-words="104" data-nb-chars="648">Jednou si&nbsp;kočí odskočil od&nbsp;silnice dál než předtím a&nbsp;za jeho nepřítomnosti se&nbsp;koně začali mnohem silněji třást, strachy frkat a&nbsp;ržát. Nezjistil jsem proč, vždyť i&nbsp;vytí vlků úplně přestalo. Ale právě v&nbsp;této chvíli se&nbsp;za&nbsp;rozeklaným vrcholkem skalního útesu, porostlého sosnami, vynořil měsíc, plující až&nbsp;dosud za&nbsp;černými mraky, a&nbsp;v&nbsp;jeho světle jsem kolem nás uviděl kruh vlků s&nbsp;bílými tesáky a&nbsp;vyplazenými rudými jazyky, dlouhýma šlachovitýma nohama a&nbsp;zježenou srstí. Jejich zarputilé mlčení působilo stokrát hrozivěji než vytí. Strach jako by&nbsp;mě&nbsp;úplně ochromil. Pravou podstatu takových hrůz pochopí člověk teprve tehdy, když jim stojí tváří v&nbsp;tvář.</span></p>
        <p class="chunk" data-nb-ref-number="38" data-nb-words="147" data-nb-chars="817"><span class="idea" data-nb-ref-number="38" id="idea38" data-nb-words="147" data-nb-chars="817">Vtom začali vlci výt, jako by&nbsp;na&nbsp;ně&nbsp;byla zapůsobila měsíční zář. Koně sebou trhali, vzpínali se&nbsp;a&nbsp;bezmocně se&nbsp;rozhlíželi vypoulenýma očima, na&nbsp;něž bylo smutno pohledět; ale strašný živý kruh je&nbsp;svíral ze&nbsp;všech stran a&nbsp;jim nezbývalo než v&nbsp;něm setrvat. Volal jsem na&nbsp;kočího, aby přišel blíž, protože podle mého názoru bylo naší jedinou nadějí pokusit se&nbsp;prorazit kruh a&nbsp;přispěchat mu&nbsp;tímto způsobem na&nbsp;pomoc. Křičel jsem a&nbsp;tloukl do&nbsp;boku bryčky v&nbsp;naději, že&nbsp;hluk odežene vlky z&nbsp;této strany a&nbsp;umožní kočímu dostat se&nbsp;k&nbsp;vozu. Vtom se&nbsp;rozlehl jeho velitelský hlas, a&nbsp;když jsem se&nbsp;otočil po&nbsp;zvuku, spatřil jsem ho&nbsp;stát u&nbsp;dvířek&nbsp;– jak se&nbsp;tam dostal, nevím. Mával dlouhými pažemi, jako by&nbsp;odstrkoval nějakou neviditelnou překážku, a&nbsp;vlci couvali víc a&nbsp;víc. Tu&nbsp;zakryl velký mrak tvář měsíce a&nbsp;my jsme se&nbsp;znovu octli v&nbsp;temnotě.</span></p>
        <p class="chunk" data-nb-ref-number="39" data-nb-words="103" data-nb-chars="633"><span class="idea" data-nb-ref-number="39" id="idea39" data-nb-words="103" data-nb-chars="633">Když zase bylo trochu vidět, nasedal kočí právě na&nbsp;kozlík a&nbsp;vlci už&nbsp;zmizeli. To&nbsp;všechno bylo tak zvláštní a&nbsp;přízračné, že&nbsp;na&nbsp;mě&nbsp;dolehl hrozný strach, a&nbsp;já se&nbsp;bál hlesnout nebo se&nbsp;pohnout. Čas se&nbsp;nekonečně vlekl a&nbsp;my jsme stále uháněli dál, tentokráte už&nbsp;v&nbsp;úplné tmě, protože převalující se&nbsp;mraky zakrývaly měsíc. Jeli jsme ustavičně do&nbsp;kopce, jen chvílemi jsme sjížděli prudce dolů, ale v&nbsp;podstatě jsme neustále stoupali. Pojednou jsem zjistil, že&nbsp;kočí zastavuje koně na&nbsp;nádvoří velkého pobořeného zámku; z&nbsp;vysokých tmavých oken nepronikal jediný paprsek a&nbsp;zvětralé cimbuří se&nbsp;rozeklaně rýsovalo proti obloze zalité měsíčním světlem.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./dracula_007.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>