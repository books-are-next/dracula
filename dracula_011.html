<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola 6">
    <meta name="apple-mobile-web-app-capable" content="yes">
    <title>Kapitola 6 • Dracula</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./dracula_010.html">
    <link rel="next" href="./dracula_012.html">
    <meta name="nb-order" content="7">
    <link rel="self" href="dracula_011.html">
    <meta name="nb-identifier" content="stoker-dracula-3426163">
    <meta name="nb-role" content="chapter">
  </head>
  <body data-nb-words="4818" data-nb-chars="27762" class="nb-role-chapter nb-custom-style">
    <nav role="doc-toc">
      <ul class="plain">
        <li><a href="dracula_005.html">Poznámka autora</a></li>
        <li><a href="dracula_006.html">Kapitola 1</a></li>
        <li><a href="dracula_007.html">Kapitola 2</a></li>
        <li><a href="dracula_008.html">Kapitola 3</a></li>
        <li><a href="dracula_009.html">Kapitola 4</a></li>
        <li><a href="dracula_010.html">Kapitola 5</a></li>
        <li><a href="dracula_011.html">Kapitola 6</a></li>
        <li><a href="dracula_012.html">Kapitola 7</a></li>
        <li><a href="dracula_013.html">Kapitola 8</a></li>
        <li><a href="dracula_014.html">Kapitola 9</a></li>
        <li><a href="dracula_015.html">Kapitola 10</a></li>
        <li><a href="dracula_016.html">Kapitola 11</a></li>
        <li><a href="dracula_017.html">Kapitola 12</a></li>
        <li><a href="dracula_018.html">Kapitola 13</a></li>
        <li><a href="dracula_019.html">Kapitola 14</a></li>
        <li><a href="dracula_020.html">Kapitola 15</a></li>
        <li><a href="dracula_021.html">Kapitola 16</a></li>
        <li><a href="dracula_022.html">Kapitola 17</a></li>
        <li><a href="dracula_023.html">Kapitola 18</a></li>
        <li><a href="dracula_024.html">Kapitola 19</a></li>
        <li><a href="dracula_025.html">Kapitola 20</a></li>
        <li><a href="dracula_026.html">Kapitola 21</a></li>
        <li><a href="dracula_027.html">Kapitola 22</a></li>
        <li><a href="dracula_028.html">Kapitola 23</a></li>
        <li><a href="dracula_029.html">Kapitola 24</a></li>
        <li><a href="dracula_030.html">Kapitola 25</a></li>
        <li><a href="dracula_031.html">Kapitola 26</a></li>
        <li><a href="dracula_032.html">Kapitola 27</a></li>
        <li><a href="dracula_033.html">Poznámka</a></li>
        <li><a href="dracula_034.html">Nejslavnější horror</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./dracula_010.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">Kapitola 6</span></h1>
        <h3 id="deník-miny-murrayové" class="chunk" data-nb-ref-number="2" data-nb-words="3" data-nb-chars="20"><span class="idea" data-nb-ref-number="2" id="idea2" data-nb-words="3" data-nb-chars="20">DENÍK MINY MURRAYOVÉ</span></h3>
        <p class="chunk" data-nb-ref-number="3" data-nb-words="304" data-nb-chars="1831"><span class="idea" data-nb-ref-number="3" id="idea3" data-nb-words="304" data-nb-chars="1831"><em>24. června. Whitby.</em>&nbsp;– Lucy mě&nbsp;čekala u&nbsp;vlaku. Vypadala půvabněji a&nbsp;roztomileji než jindy. Odjely jsme nahoru k&nbsp;domu na&nbsp;Crescentu, kde mají pronajaty pokoje. Je&nbsp;tam překrásně. Říčka Esk protéká hlubokým údolím, které se&nbsp;směrem k&nbsp;přístavu rozšiřuje. Přes údolí se&nbsp;klene mohutný viadukt na&nbsp;vysokých pilířích, a&nbsp;dívá-li se&nbsp;jimi člověk na&nbsp;přístav, zdá se&nbsp;vzdálenější, než je&nbsp;ve&nbsp;skutečnosti. Údolí kypí sytou zelení a&nbsp;je tak těsné, že&nbsp;z&nbsp;výšin po&nbsp;obou stranách je&nbsp;člověk úplně přehlédne, pokud ovšem není tak blízko, aby viděl dolů. Všechny domy starého města&nbsp;– na&nbsp;odvrácené straně&nbsp;– mají červené střechy a&nbsp;vypadají, jako by&nbsp;byly nějak nakupeny jeden na&nbsp;druhém, podobně jako vypadá na&nbsp;obrázcích Norimberk. Přímo nad městem se&nbsp;tyčí zřícenina Whitbyského opatství, které bylo zpustošeno Dány a&nbsp;v&nbsp;němž se&nbsp;odehrává ta&nbsp;scéna „Marmionu“, v&nbsp;níž zazdívají dívku. Je&nbsp;to&nbsp;překrásná zřícenina, značně rozlehlá, s&nbsp;mnoha půvabnými a&nbsp;romantickými zákoutími; podle jakési pověsti se&nbsp;v&nbsp;jednom z&nbsp;oken zjevuje bílá paní. Mezi zříceninou a&nbsp;městem stojí další kostel, farní, obklopený kolem dokola velkým hřbitovem, plným náhrobních kamenů. To&nbsp;je&nbsp;podle mého názoru nejpůvabnější místo ve&nbsp;Whitby; leží totiž přímo nad městem a&nbsp;poskytuje dokonalou vyhlídku na&nbsp;přístav a&nbsp;na celý záliv až&nbsp;tam, kde do&nbsp;moře ční mys Kettleness. Svah nad zálivem je&nbsp;tak srázný, že&nbsp;se&nbsp;půda místy sesula a&nbsp;některé hroby byly zničeny. Na&nbsp;jednom místě dokonce přečnívají náhrobní kameny nad písčitou cestu, vedoucí hluboko pod nimi. Na&nbsp;hřbitově jsou pěšinky a&nbsp;lavičky, lidé tam chodí a&nbsp;posedávají tam celý den, kochají se&nbsp;krásnou vyhlídkou a&nbsp;dávají se&nbsp;ovívat svěžím vánkem. Sem budu určitě často chodit a&nbsp;pracovat. I&nbsp;teď tady odpočívám s&nbsp;knihou na&nbsp;klíně a&nbsp;naslouchám hovoru tří starců, sedících nedaleko mne. Zřejmě nemají celý den nic jiného na&nbsp;práci než tady nahoře sedět a&nbsp;povídat si.</span></p>
        <p class="chunk" data-nb-ref-number="4" data-nb-words="68" data-nb-chars="403"><span class="idea" data-nb-ref-number="4" id="idea4" data-nb-words="68" data-nb-chars="403">Hluboko pode mnou se&nbsp;rozkládá přístav a&nbsp;na druhé straně vybíhá hluboko do&nbsp;moře žulové molo, zahnuté na&nbsp;konci do&nbsp;oblouku, uprostřed něhož stojí maják. Maják je&nbsp;od&nbsp;moře chráněn souběžně se&nbsp;táhnoucí masívní mořskou hrází. Na&nbsp;straně blíž ke&nbsp;mně se&nbsp;mořská hráz zahýbá opačným směrem a&nbsp;na jejím konci stojí rovněž maják. Úzká mezera mezi oběma moly tvoří přístup do&nbsp;přístavu, který se&nbsp;ovšem vzápětí rozšiřuje.</span></p>
        <p class="chunk" data-nb-ref-number="5" data-nb-words="91" data-nb-chars="524"><span class="idea" data-nb-ref-number="5" id="idea5" data-nb-words="91" data-nb-chars="524">Za&nbsp;přílivu je&nbsp;v&nbsp;přístavu hezky; za&nbsp;odlivu však klesne voda natolik, že&nbsp;tam zbývá jen uzoučká stružka Esku, tekoucí mezi nánosy písku a&nbsp;tu a&nbsp;tam roztroušenými balvany. Za&nbsp;přístavem vybíhá na&nbsp;této straně asi půl míle dlouhý útes, jehož srázný okraj se&nbsp;téměř kryje s&nbsp;jižním majákem. Před jeho špičkou je&nbsp;bóje se&nbsp;zvonem, který se&nbsp;za&nbsp;špatného počasí rozhoupe, a&nbsp;vítr roznáší jeho varovné tóny. Podle zdejší pověsti je&nbsp;na&nbsp;moři slyšet vyzvánění zvonů, když nějaká loď ztroskotá. Musím se&nbsp;na&nbsp;to&nbsp;zeptat starého pána&nbsp;– právě přichází…</span></p>
        <p class="chunk" data-nb-ref-number="6" data-nb-words="67" data-nb-chars="382"><span class="idea" data-nb-ref-number="6" id="idea6" data-nb-words="67" data-nb-chars="382">Je&nbsp;to&nbsp;takový legrační stařeček. Je&nbsp;určitě hrozně starý, vždyť obli­čej má&nbsp;celý zvrásněný a&nbsp;zbrázděný jako kůra stromu. Řekl mi, že&nbsp;mu&nbsp;je&nbsp;téměř sto let a&nbsp;že byl námořníkem grónské rybářské flotily v&nbsp;době, kdy byla vybojována bitva u&nbsp;Waterloo. Je&nbsp;bohužel zřejmě velmi skeptický; když jsem se&nbsp;ho&nbsp;totiž zeptala na&nbsp;vyzvánění zvonů na&nbsp;moři a&nbsp;bílou paní v&nbsp;opatství, velmi stroze mi&nbsp;odsekl:</span></p>
        <p class="chunk" data-nb-ref-number="7" data-nb-words="93" data-nb-chars="535"><span class="idea" data-nb-ref-number="7" id="idea7" data-nb-words="93" data-nb-chars="535">„Já bych se&nbsp;takovejma věcma nezabejval, slečinko. Sou to&nbsp;samý vobehraný písničky. Víte, neříkám, že&nbsp;to&nbsp;nikdy nebejvalo, ale určitě to&nbsp;nebejvalo za&nbsp;mejch časů. Ať&nbsp;se&nbsp;tím třeba bavěj lufťáci a&nbsp;vejletníci a&nbsp;podobný lidi, ale ne&nbsp;taková fajnová mladá slečinka jako vy. Ať&nbsp;si&nbsp;tomu věřej ty&nbsp;pozemský krysy z&nbsp;Yorku a&nbsp;Leedsu, co&nbsp;se&nbsp;furt cpou uzenejma slanečkama a&nbsp;nalejvaj čajem a&nbsp;koukaj, kde levně nakoupit jantar. Moc rád bych věděl, koho by&nbsp;vůbec bavilo nakukat jim takový lži&nbsp;– eště tak to&nbsp;dělaj noviny, který sou plný hloupejch povídaček!“</span></p>
        <p class="chunk" data-nb-ref-number="8" data-nb-words="45" data-nb-chars="236"><span class="idea" data-nb-ref-number="8" id="idea8" data-nb-words="45" data-nb-chars="236">Usoudila jsem, že&nbsp;bych se&nbsp;od&nbsp;něho mohla leccos zajímavého dozvědět, a&nbsp;tak jsem ho&nbsp;poprosila, aby mi&nbsp;vyprávěl o&nbsp;tom, jak se&nbsp;za&nbsp;starých dob lovily velryby. Už&nbsp;se&nbsp;k&nbsp;tomu chystal, jenže vtom hodiny odbily šest a&nbsp;on s&nbsp;námahou povstal a&nbsp;řekl:</span></p>
        <p class="chunk" data-nb-ref-number="9" data-nb-words="41" data-nb-chars="225"><span class="idea" data-nb-ref-number="9" id="idea9" data-nb-words="41" data-nb-chars="225">„Musím teď narukovat domů, slečinko. Má&nbsp;vnučka na&nbsp;mě&nbsp;moc nerada čeká s&nbsp;čajem, a&nbsp;mně to&nbsp;trvá hezky dlouho, než se&nbsp;po&nbsp;těch schodech, kterejch tu&nbsp;je&nbsp;spousta, došourám domů. A&nbsp;když nedostanu mináž včas, tak mi&nbsp;to&nbsp;vadí, slečinko.“</span></p>
        <p class="chunk" data-nb-ref-number="10" data-nb-words="89" data-nb-chars="486"><span class="idea" data-nb-ref-number="10" id="idea10" data-nb-words="89" data-nb-chars="486">Odbelhal se&nbsp;a&nbsp;já ho&nbsp;sledovala pohledem, jak v&nbsp;mezích možností spěchá dolů po&nbsp;schodech. Ty&nbsp;schody jsou pro Whitby typické. Vedou z&nbsp;města ke&nbsp;kostelu, je&nbsp;jich několik set&nbsp;– ani nevím kolik&nbsp;– a&nbsp;vinou se&nbsp;nahoru v&nbsp;ladném oblouku a&nbsp;s&nbsp;tak mírným stoupáním, že&nbsp;i&nbsp;pro koně by&nbsp;bylo snadné vyjít nahoru. Zřejmě měly původně něco společného s&nbsp;opatstvím. Půjdu také domů. Lucy odešla s&nbsp;matkou k&nbsp;nějakým známým, a&nbsp;protože šlo pouze o&nbsp;zdvořilostní návštěvy, nešla jsem s&nbsp;sebou. Teď už&nbsp;budou jistě doma.</span></p>
        <p class="chunk" data-nb-ref-number="11" data-nb-words="160" data-nb-chars="897"><span class="idea" data-nb-ref-number="11" id="idea11" data-nb-words="160" data-nb-chars="897"><em>1. srpna</em>.&nbsp;– Asi před hodinou jsem si&nbsp;sem vyšla s&nbsp;Lucy a&nbsp;hezky jsme si&nbsp;popovídaly s&nbsp;mým starým přítelem a&nbsp;jeho dvěma druhy, kteří sem za&nbsp;ním vždycky přicházejí. Je&nbsp;zřejmě jejich vševědem a&nbsp;v&nbsp;mladších letech určitě býval velmi panovačný. Ani teď nepřipouští žádnou námitku a&nbsp;s&nbsp;každým se&nbsp;hádá. Když se&nbsp;mu&nbsp;nepodaří ostatní přesvědčit, vysmívá se&nbsp;jim a&nbsp;jejich mlčení potom pokládá za&nbsp;souhlas se&nbsp;svými názory. Lucy vypadala rozkošně ve&nbsp;svých bílých tenisových šatech; za&nbsp;zdejšího pobytu se&nbsp;krásně opálila. Všimla jsem si, že&nbsp;jak jsme se&nbsp;usadily, už&nbsp;tu&nbsp;byl i&nbsp;ten děda a&nbsp;hned si&nbsp;k&nbsp;Lucy přisedl. Lucy je&nbsp;moc milá k&nbsp;starým lidem; myslím, že&nbsp;se&nbsp;všichni do&nbsp;ní&nbsp;okamžitě zamilují. I&nbsp;můj děda podlehl a&nbsp;vůbec jí&nbsp;neodporoval, zato mně to&nbsp;splácel dvojnásobně. Přiměla jsem ho, aby se&nbsp;rozhovořil o&nbsp;pověstech, a&nbsp;on k&nbsp;nám okamžitě pronesl hotové kázání. Snad jsem si&nbsp;je&nbsp;dobře zapamatovala; pokusím se&nbsp;je&nbsp;reprodukovat:</span></p>
        <p class="chunk" data-nb-ref-number="12" data-nb-words="251" data-nb-chars="1385"><span class="idea" data-nb-ref-number="12" id="idea12" data-nb-words="251" data-nb-chars="1385">„Je to&nbsp;všecinko nesmysl, všecinko dohromady; nic jinýho to&nbsp;není, na&nbsp;mou duši. Tyhle čarodějnice a&nbsp;skřítci a&nbsp;duchové a&nbsp;strašidla a&nbsp;čerti a&nbsp;všechna ta&nbsp;pakáž sou dobrý jen k&nbsp;tomu, aby se&nbsp;jima strašily děcka a&nbsp;popletený baby! Dyk to&nbsp;není nic jinýho než vejmysly! Tohle všecinko i&nbsp;s&nbsp;vejstrahama a&nbsp;znameníma a&nbsp;varováníma bylo vymyšlený vod farářů a&nbsp;línejch budižničemů a&nbsp;cesťáků, aby tím lidi děsili a&nbsp;poplašili a&nbsp;donutili dělat něco, do&nbsp;čeho by&nbsp;se&nbsp;jim jinak nechtělo. Až&nbsp;se&nbsp;mi&nbsp;z&nbsp;toho vzteky pění krev! Jako by&nbsp;jim nestačilo všechno to&nbsp;lhaní v&nbsp;novinách a&nbsp;lživý kázání z&nbsp;kazatelen, eště to&nbsp;musej vytesávat na&nbsp;náhrobní kameny! Vohlídněte se&nbsp;tady kolem dokola na&nbsp;všecky ty&nbsp;kameny; je&nbsp;to&nbsp;marný, ať&nbsp;se&nbsp;sebevíc vypínaj a&nbsp;tyčej do&nbsp;vejšky ve&nbsp;svý pejše, přeci jen se&nbsp;kácej pod tíhou lží, který sou na&nbsp;nich napsaný. ‚Zde odpočívá tělo‘ nebo ‚Svaté památce‘ je&nbsp;na&nbsp;nich všech napsaný, a&nbsp;přeci pod každým druhým už&nbsp;neleží žádný tělo a&nbsp;jejich památka nestojí za&nbsp;šňupku tabáku, natož aby pak byla svatá! To&nbsp;všecinko sou lži, samý lži, takový či&nbsp;vonaký! Panenko skákavá, to&nbsp;bude vohromná tlačenice, až&nbsp;v&nbsp;soudnej den odtud vylezou ve&nbsp;svejch rubáších a&nbsp;jeden jako druhej se&nbsp;bude snažit táhnout svůj náhrobní kámen s&nbsp;sebou, aby dokázali, jak byli dobrý. A&nbsp;některý z&nbsp;nich se&nbsp;budou třást a&nbsp;chvět a&nbsp;jejich ruce přitom jsou rozežraný a&nbsp;voslizlý vod toho, jak ležej v&nbsp;mořský vodě, takže v&nbsp;nich už&nbsp;ani nic neudržej!“</span></p>
        <p class="chunk" data-nb-ref-number="13" data-nb-words="32" data-nb-chars="194"><span class="idea" data-nb-ref-number="13" id="idea13" data-nb-words="32" data-nb-chars="194">Ze&nbsp;starcova ješitného výrazu a&nbsp;pohledu, jímž se&nbsp;rozhlédl po&nbsp;svých kamarádech, aby se&nbsp;mu&nbsp;od&nbsp;nich dostalo souhlasu, jsem poznala, že&nbsp;se&nbsp;„předvádí“, a&nbsp;tak jsem dodala, abych ho&nbsp;donutila pokračovat:</span></p>
        <p class="chunk" data-nb-ref-number="14" data-nb-words="14" data-nb-chars="94"><span class="idea" data-nb-ref-number="14" id="idea14" data-nb-words="14" data-nb-chars="94">„Ale pane Swalesi, to&nbsp;jistě nemyslíte vážně! Přece snad všechny tyhle náhrobní kameny nelžou?“</span></p>
        <p class="chunk" data-nb-ref-number="15" data-nb-words="149" data-nb-chars="853"><span class="idea" data-nb-ref-number="15" id="idea15" data-nb-words="149" data-nb-chars="853">„Šplechty! Některý snad vopravdu mluví aspoň špetku pravdy, ale určitě ne&nbsp;ty, kde se&nbsp;lidi moc vychvalujou; některý lidi si&nbsp;totiž myslí, že&nbsp;jim může patřit všecinko na&nbsp;světě. To&nbsp;všecko sou jenom lži. Podívejte se, vy&nbsp;ste sem přišla jako cizí, a&nbsp;vidíte tam ten krchov?“ Přikývla jsem v&nbsp;domnění, že&nbsp;bude lepší souhlasit, i&nbsp;když jsem úplně neporozuměla jeho nářečí. Pochopila jsem, že&nbsp;to&nbsp;mělo něco společného s&nbsp;kostelem. „A&nbsp;vy si&nbsp;myslíte, že&nbsp;všecky tyhle kameny stojej nad lidma, co&nbsp;tu&nbsp;žili, prostě a&nbsp;jasně?“ Znovu jsem projevila souhlas. „No, a&nbsp;zrovna tohle je&nbsp;lež! Vždyť sou tady desítky rakví, který sou zrovna tak prázdný jako tabatěrka starýho Duna v&nbsp;pátek večír!“ Strčil loktem do&nbsp;jednoho z&nbsp;kamarádů a&nbsp;všichni se&nbsp;rozesmáli. „A&nbsp;jak by&nbsp;to&nbsp;propánakrále taky mohlo být jiný? Podívejte se&nbsp;na&nbsp;tenhle, co&nbsp;je&nbsp;nejdál za&nbsp;lavicí!“ Přikročila jsem k&nbsp;němu a&nbsp;četla:</span></p>
        <p class="chunk" data-nb-ref-number="16" data-nb-words="25" data-nb-chars="156"><span class="idea" data-nb-ref-number="16" id="idea16" data-nb-words="25" data-nb-chars="156">„Edward Spencelagh, kapitán obchodní lodi, zavražděn ve&nbsp;věku 30 let piráty u&nbsp;pobřeží svatého Ondřeje v&nbsp;dubnu 1854.“ Vrátila jsem se&nbsp;a&nbsp;pan Swales pokračoval:</span></p>
        <p class="chunk" data-nb-ref-number="17" data-nb-words="223" data-nb-chars="1231"><span class="idea" data-nb-ref-number="17" id="idea17" data-nb-words="223" data-nb-chars="1231">„To bych moc rád věděl, kdo ho&nbsp;přines domů a&nbsp;semhle ho&nbsp;uložil? Zavražděnej u&nbsp;pobřeží svatýho Ondřeje, a&nbsp;vy byste věřila, že&nbsp;pod tím leží jeho tělo! Páni, já&nbsp;bych vám moh vyjmenovat tucty lidí, co&nbsp;jejich kosti ležej v&nbsp;Grónským moři tam nahoře&nbsp;–“ a&nbsp;ukázal k&nbsp;severu&nbsp;– „nebo tam, kam je&nbsp;mezitím vodnesly mořský proudy. A&nbsp;tady všude kolem vás sou jejich náhrobní kameny! Vy&nbsp;svejma mladejma vočima dokážete přečíst ty&nbsp;lži tady vodsaď! Tak třeba Braithwaite Lowrey&nbsp;– znal sem jeho tátu&nbsp;–, zahynul na&nbsp;Lively u&nbsp;Grónska v&nbsp;roce dvacátým; nebo Andrew Woodhouse, utopenej ve&nbsp;stejným moři v&nbsp;roce 1777; nebo John Paxton, utopenej u&nbsp;Cape Farewell vo&nbsp;rok pozdějc; nebo starej John Rawlings, však se&nbsp;jeho dědek plavil se&nbsp;mnou, utopenej ve&nbsp;Finským zálivu v&nbsp;roce padesátým. Myslíte si&nbsp;snad, že&nbsp;všichni tihle chlapi poběží do&nbsp;Whitby, až&nbsp;zazní trouby posledního soudu? Já&nbsp;si&nbsp;vo&nbsp;tom myslím svý! Povídám, dyby se&nbsp;sem dostali, tak by&nbsp;tu&nbsp;klopýtali jeden přes druhýho a&nbsp;strkali do&nbsp;sebe asi tak jako za&nbsp;starejch dob, dyž se&nbsp;pořádaly rvačky na&nbsp;ledě a&nbsp;my sme vod rána do&nbsp;večera do&nbsp;sebe prali, a&nbsp;pak se&nbsp;za&nbsp;svitu polární záře snažili vobvázat svý rány.“ Tohle byl zřejmě nějaký místní žert, protože stařec se&nbsp;zachechtal a&nbsp;jeho kamarádi se&nbsp;k&nbsp;němu s&nbsp;vervou přidali.</span></p>
        <p class="chunk" data-nb-ref-number="18" data-nb-words="36" data-nb-chars="216"><span class="idea" data-nb-ref-number="18" id="idea18" data-nb-words="36" data-nb-chars="216">„Přesto však nemáte úplně pravdu,“ namítla jsem, „vždyť vycházíte z&nbsp;předpokladu, že&nbsp;všichni ti&nbsp;chudáci či&nbsp;jejich duše si&nbsp;o&nbsp;soudném dnu budou muset vzít s&nbsp;sebou své náhrobní kameny! Myslíte, že&nbsp;to&nbsp;bude opravdu třeba?“</span></p>
        <p class="chunk" data-nb-ref-number="19" data-nb-words="13" data-nb-chars="75"><span class="idea" data-nb-ref-number="19" id="idea19" data-nb-words="13" data-nb-chars="75">„No, k&nbsp;čemu jinýmu by&nbsp;tyhle kameny byly? Na&nbsp;tohle mi&nbsp;vodpovězte, slečinko!“</span></p>
        <p class="chunk" data-nb-ref-number="20" data-nb-words="5" data-nb-chars="39"><span class="idea" data-nb-ref-number="20" id="idea20" data-nb-words="5" data-nb-chars="39">„Nejspíš aby to&nbsp;potěšilo příbuzenstvo!“</span></p>
        <p class="chunk" data-nb-ref-number="21" data-nb-words="74" data-nb-chars="430"><span class="idea" data-nb-ref-number="21" id="idea21" data-nb-words="74" data-nb-chars="430">„Aby to&nbsp;potěšilo příbuzenstvo, vopravdu?“ odsekl vztekle. „Jak může těšit jejich příbuzný, dyž věděj, že&nbsp;na&nbsp;tom sou napsaný lži, a&nbsp;dyž každej ve&nbsp;městě ví, že&nbsp;to&nbsp;sou lži?“ Ukázal na&nbsp;náhrobní kámen, který tvořil desku, na&nbsp;níž byla postavena lavička těsně u&nbsp;okraje útesu. „Přečtěte si&nbsp;nápis na&nbsp;tomhle náhrobním kameni!“ Z&nbsp;místa, kde jsem seděla, byla písmena pro mne vzhůru nohama, ale Lucy jim byla blíž, naklonila se&nbsp;proto a&nbsp;četla:</span></p>
        <p class="chunk" data-nb-ref-number="22" data-nb-words="52" data-nb-chars="348"><span class="idea" data-nb-ref-number="22" id="idea22" data-nb-words="52" data-nb-chars="348">„‚Zasvěceno památce George Canona, který v&nbsp;naději na&nbsp;slavné vzkříšení zemřel 29. července 1873, zřítiv se&nbsp;ze&nbsp;skalisek Kettle­nessu. Tento náhrobek postavila truchlící matka milovanému synu. Byl jediným synem své matky a&nbsp;ona byla vdovou.‘ Opravdu, pane Swalesi, já&nbsp;na&nbsp;tom nic tak legračního nevidím!“ prohlásila Lucy vážným a&nbsp;poněkud káravým hlasem.</span></p>
        <p class="chunk" data-nb-ref-number="23" data-nb-words="174" data-nb-chars="956"><span class="idea" data-nb-ref-number="23" id="idea23" data-nb-words="174" data-nb-chars="956">„Vy teda na&nbsp;tom nic směšnýho nevidíte? Cha! Cha! No&nbsp;jo, vy&nbsp;holt nevíte, že&nbsp;jeho máma byla setsakramentská potvora, která ho&nbsp;nenáviděla, poněvadž byl chromej&nbsp;– byl to&nbsp;úplnej lazar!&nbsp;– a&nbsp;von ji&nbsp;tak nenáviděl, že&nbsp;spáchal sebevraždu, aby nemohla dostat životní pojistku, kterou na&nbsp;něj uzavřela. Jedný noci se&nbsp;střelil do&nbsp;hlavy starou mušketou, co&nbsp;měl na&nbsp;plašení vran. Tehdy ji&nbsp;holt na&nbsp;vrány nepoužil, ale vpálil ty&nbsp;broky do&nbsp;sebe. A&nbsp;proto teda taky spad ze&nbsp;skály. A&nbsp;pokud de&nbsp;vo&nbsp;to&nbsp;slavný vzkříšení, často jsem ho&nbsp;sám slyšel povídat, že&nbsp;by&nbsp;se&nbsp;radějc dostal do&nbsp;pekla, protože jeho máma je&nbsp;prej tak pobožná, že&nbsp;vona určitě přijde do&nbsp;nebe, a&nbsp;von rozhodně nechce bejt tam, kde bude vona. A&nbsp;teď mi&nbsp;řekněte, esli tenhle náhrobní kámen není plnej lží?“ a&nbsp;několikrát při těchto slovech udeřil holí na&nbsp;kámen. „A&nbsp;vo co, že&nbsp;se&nbsp;archanděl Gabriel podiví, až&nbsp;se&nbsp;Geordie vybelhá s&nbsp;tím náhrobním kamenem na&nbsp;hřbetě po&nbsp;schodech k&nbsp;němu nahoru a&nbsp;požádá ho, aby to&nbsp;považoval za&nbsp;důkaz?“</span></p>
        <p class="chunk" data-nb-ref-number="24" data-nb-words="12" data-nb-chars="72"><span class="idea" data-nb-ref-number="24" id="idea24" data-nb-words="12" data-nb-chars="72">Nevěděla jsem, co&nbsp;říci, ale Lucy vstala a&nbsp;změnila námět rozhovoru slovy:</span></p>
        <p class="chunk" data-nb-ref-number="25" data-nb-words="28" data-nb-chars="148"><span class="idea" data-nb-ref-number="25" id="idea25" data-nb-words="28" data-nb-chars="148">„Ach, proč jen jste nám o&nbsp;tom vyprávěl? Tohle je&nbsp;má&nbsp;oblíbená lavička a&nbsp;nemohu se&nbsp;jí&nbsp;vzdát; a&nbsp;jak teď vidím, budu tedy sedávat nad hrobem sebevraha.“</span></p>
        <p class="chunk" data-nb-ref-number="26" data-nb-words="84" data-nb-chars="471"><span class="idea" data-nb-ref-number="26" id="idea26" data-nb-words="84" data-nb-chars="471">„To vám nic neudělá, srdíčko; a&nbsp;chudáka Geordieho třeba potěší, že&nbsp;mu&nbsp;bude sedět na&nbsp;klíně tak hezká holka. To&nbsp;vám neublíží. Já&nbsp;už&nbsp;tu&nbsp;sedávám večír co&nbsp;večír celejch dvacet let, a&nbsp;nic mi&nbsp;to&nbsp;neudělalo. Nemyslete na&nbsp;ty, co&nbsp;tady pod váma ležej, von tam totiž nikdo neleží! Máte dost času na&nbsp;to&nbsp;bejt vyděšená, až&nbsp;uvidíte, že&nbsp;všechny tyhle náhrobní kameny utíkaj pryč a&nbsp;tady zůstane louka prázdná jako strniště. Právě mi&nbsp;vyzváněj, musím mazat. Poroučím se, dámy.“ A&nbsp;odbelhal se.</span></p>
        <p class="chunk" data-nb-ref-number="27" data-nb-words="43" data-nb-chars="248"><span class="idea" data-nb-ref-number="27" id="idea27" data-nb-words="43" data-nb-chars="248">Lucy a&nbsp;já jsme ještě chvíli zůstaly sedět a&nbsp;před námi se&nbsp;rozprostíralo tolik krásy, že&nbsp;jsme se&nbsp;vzaly za&nbsp;ruce. Lucy mi&nbsp;znovu pověděla všechno o&nbsp;Arthurovi a&nbsp;nastávající svatbě. Trochu mě&nbsp;to&nbsp;rozesmutnělo, nemám totiž už&nbsp;celý měsíc zprávy od&nbsp;Jonathana.</span></p>
        <p class="chunk" data-nb-ref-number="28" data-nb-words="129" data-nb-chars="728"><span class="idea" data-nb-ref-number="28" id="idea28" data-nb-words="129" data-nb-chars="728"><em>Téhož dne.</em>&nbsp;– Vyšla jsem si&nbsp;sem nahoru sama, jsem totiž moc smutná. Zase žádný dopis. Doufám, že&nbsp;se&nbsp;Jonathanovi nic nestalo. Právě odbila devátá. Pode mnou ve&nbsp;městě všude vzplanula světla v&nbsp;řadách, kde jsou ulice, jinde rozházeně. Svítí souběžně s&nbsp;Eskem a&nbsp;mizejí v&nbsp;záhybu údolí. Na&nbsp;levé straně mi&nbsp;brání ve&nbsp;vyhlídce černý hřeben střechy starého domu vedle opatství. V&nbsp;polích daleko ze&nbsp;mnou bečí ovce a&nbsp;jehňata a&nbsp;na dlažbě silnice pode mnou se&nbsp;rozléhá klapot oslích podkov. Kapela na&nbsp;molu hraje falešně rytmický valčík a&nbsp;kousek dál po&nbsp;nábřeží se&nbsp;v&nbsp;jedné postranní uličce koná pobožnost Armády spásy. Kapely se&nbsp;vzájemně neslyší, jenže já&nbsp;tady nahoře je&nbsp;vidím a&nbsp;slyším obě. Kde asi je&nbsp;Jonathan a&nbsp;zdalipak na&nbsp;mě&nbsp;myslí? Kéž by&nbsp;byl zde!</span></p>
        <h3 id="deník-dr-sewarda" class="chunk" data-nb-ref-number="29" data-nb-words="3" data-nb-chars="17"><span class="idea" data-nb-ref-number="29" id="idea29" data-nb-words="3" data-nb-chars="17">DENÍK Dr. SEWARDA</span></h3>
        <p class="chunk" data-nb-ref-number="30" data-nb-words="123" data-nb-chars="768"><span class="idea" data-nb-ref-number="30" id="idea30" data-nb-words="123" data-nb-chars="768"><em>5. června.</em>&nbsp;– Čím víc Renfielda poznávám, tím je&nbsp;jeho případ zajímavější. Některé vlastnosti má&nbsp;značně vyvinuty: sobeckost, tajnůstkářství a&nbsp;cílevědomost. Rád bych přišel na&nbsp;to, co&nbsp;je&nbsp;předmětem jeho cílevědomosti. Zdá se, že&nbsp;má&nbsp;nějaký vlastní promyšlený plán, dosud však nevím, jaký. Jeho nejlepší vlastností je&nbsp;láska ke&nbsp;zvířatům, i&nbsp;když v&nbsp;ní kupodivu dochází k&nbsp;tak nečekaným obratům, že&nbsp;si&nbsp;občas říkám, že&nbsp;je&nbsp;vlastně abnormálně krutý. Má&nbsp;nejrůznější koníčky. Teď právě je&nbsp;to&nbsp;chytání much. Má&nbsp;jich už&nbsp;takové množství, že&nbsp;jsem mu&nbsp;to&nbsp;musel sám vytknout. K&nbsp;mému překvapení nedostal záchvat zuřivosti, jak jsem čekal, ale vzal výtku vážně na&nbsp;vědomí. Chvíli přemýšlel a&nbsp;potom řekl: „Povolíte mi&nbsp;tři dny? Všechny je&nbsp;odstraním.“ Pochopitelně jsem souhlasil. Musím ho&nbsp;sledovat.</span></p>
        <p class="chunk" data-nb-ref-number="31" data-nb-words="41" data-nb-chars="251"><span class="idea" data-nb-ref-number="31" id="idea31" data-nb-words="41" data-nb-chars="251"><em>18. června.</em>&nbsp;– Teď zase upnul mysl k&nbsp;pavoukům a&nbsp;ve velké krabici chová několik pořádně velkých exemplářů. Krmí je&nbsp;svými mouchami, jejichž počet již znatelně poklesl, ačkoli používá poloviny svého jídla k&nbsp;tomu, aby zvenčí nalákal do&nbsp;pokoje další mouchy.</span></p>
        <p class="chunk" data-nb-ref-number="32" data-nb-words="187" data-nb-chars="1069"><span class="idea" data-nb-ref-number="32" id="idea32" data-nb-words="187" data-nb-chars="1069"><em>1. července.</em>&nbsp;– Jeho pavouci jsou teď už&nbsp;stejně na&nbsp;obtíž jako jeho mouchy a&nbsp;dnes jsem mu&nbsp;oznámil, že&nbsp;se&nbsp;jich musí zbavit. Mé&nbsp;rozhodnutí přijal se&nbsp;smutnou tváří, a&nbsp;tak jsem mu&nbsp;řekl, že&nbsp;alespoň některé z&nbsp;nich tedy musí odstranit. Radostně souhlasil a&nbsp;já mu&nbsp;povolil stejnou lhůtu jako předtím. Jak jsem byl u&nbsp;něho v&nbsp;pokoji, velmi se&nbsp;mi&nbsp;zhnusil. Dovnitř vlétla masařka, vypasená na&nbsp;mršině, a&nbsp;on ji&nbsp;chytil, několik vteřin ji&nbsp;vzrušeně držel mezi ukazováčkem a&nbsp;palcem, a&nbsp;než jsem pochopil, co&nbsp;chce udělat, strčil ji&nbsp;do&nbsp;úst a&nbsp;snědl. Vyčinil jsem mu, ale on&nbsp;mi&nbsp;klidně namítl, že&nbsp;je&nbsp;to&nbsp;velmi chutné a&nbsp;velmi zdravé; že&nbsp;je&nbsp;to&nbsp;život, plný život, a&nbsp;dává to&nbsp;život i&nbsp;jemu. To&nbsp;mi&nbsp;vnuklo myšlenku, prozatím ovšem ještě zcela mlhavou. Musím sledovat, jak se&nbsp;bude zbavovat svých pavouků. Zřejmě se&nbsp;v&nbsp;mysli důkladně obírá nějakým problémem; má&nbsp;totiž malý zápisník a&nbsp;neustále si&nbsp;do&nbsp;něho dělá poznámky. Celé stránky jsou popsány spoustou čísel, většinou jednotlivých číslic, sečítaných po&nbsp;kolonkách, a&nbsp;výsledky jsou znovu sečteny v&nbsp;kolonkách, jako by&nbsp;dělal, jak říkají účtaři, nějakou bilanci.</span></p>
        <p class="chunk" data-nb-ref-number="33" data-nb-words="96" data-nb-chars="571"><span class="idea" data-nb-ref-number="33" id="idea33" data-nb-words="96" data-nb-chars="571"><em>8. července.</em>&nbsp;– V&nbsp;jeho šílenství je&nbsp;jakási soustavnost a&nbsp;má nejasná představa začíná dostávat přesnější tvar. Brzy však bude reálná, a&nbsp;pak budeš muset, mé&nbsp;podvědomí, ustoupit svému vědoucímu bratru. Několik dní jsem ke&nbsp;svému příteli nezašel, abych tak poznal, zda nastala nějaká změna. Vše zůstalo při starém až&nbsp;na&nbsp;to, že&nbsp;se&nbsp;rozloučil s&nbsp;některými svými miláčky a&nbsp;obstaral si&nbsp;nové. Podařilo se&nbsp;mu&nbsp;pořídit si&nbsp;vrabce a&nbsp;trochu ho&nbsp;ochočil. Není těžké uhádnout, čím&nbsp;– pavouků je&nbsp;už&nbsp;podstatně méně! Ty&nbsp;zbylé ovšem dále vydatně krmí mouchami, které láká do&nbsp;pokoje vlastním jídlem.</span></p>
        <p class="chunk" data-nb-ref-number="34" data-nb-words="65" data-nb-chars="349"><span class="idea" data-nb-ref-number="34" id="idea34" data-nb-words="65" data-nb-chars="349"><em>19. července.</em>&nbsp;– Děláme pokroky. Můj přítel má&nbsp;teď úplnou kolonii vrabců a&nbsp;jeho mouchy a&nbsp;pavouci jsou už&nbsp;skoro všichni <em>decimováni</em>. Když jsem k&nbsp;němu vešel, přiběhl ke&nbsp;mně a&nbsp;prohlásil, že&nbsp;mě&nbsp;chce požádat o&nbsp;velkou laskavost&nbsp;– o&nbsp;hodně, hodně velkou laskavost; přitom se&nbsp;ke&nbsp;mně lísal jako pes. Zeptal jsem se&nbsp;ho, oč&nbsp;jde, a&nbsp;on mi&nbsp;se&nbsp;vzrušeným výrazem řekl:</span></p>
        <p class="chunk" data-nb-ref-number="35" data-nb-words="25" data-nb-chars="128"><span class="idea" data-nb-ref-number="35" id="idea35" data-nb-words="25" data-nb-chars="128">„Kotě, rozkošné, malé, hlaďounké, hravé kotě, se&nbsp;kterým bych si&nbsp;mohl hrát a&nbsp;které bych mohl cvičit a&nbsp;krmit&nbsp;– a&nbsp;krmit&nbsp;– a&nbsp;krmit!“</span></p>
        <p class="chunk" data-nb-ref-number="36" data-nb-words="62" data-nb-chars="364"><span class="idea" data-nb-ref-number="36" id="idea36" data-nb-words="62" data-nb-chars="364">Taková žádost mě&nbsp;celkem nepřekvapila, všiml jsem si&nbsp;totiž, jak mu&nbsp;jeho miláčkové rostou a&nbsp;sílí. Představa, že&nbsp;by&nbsp;jeho pěkná rodinka vrabců byla vyhlazena stejným způsobem jako mouchy a&nbsp;pavouci, se&nbsp;mi&nbsp;ovšem příliš nezamlouvala; řekl jsem mu&nbsp;proto, že&nbsp;si&nbsp;to&nbsp;ještě rozmyslím, a&nbsp;otázal se&nbsp;ho, zda by&nbsp;spíš než kotěti nedal přednost kočce. Chtivost ho&nbsp;přemohla a&nbsp;vyhrkl:</span></p>
        <p class="chunk" data-nb-ref-number="37" data-nb-words="97" data-nb-chars="529"><span class="idea" data-nb-ref-number="37" id="idea37" data-nb-words="97" data-nb-chars="529">„Ano, moc bych chtěl kočku! Bál jsem se, že&nbsp;byste mi&nbsp;kočku nepovolil, proto jsem poprosil jen o&nbsp;kotě. Koťátko by&nbsp;mi&nbsp;přece nikdo neodmítl, že?“ Zavrtěl jsem hlavou a&nbsp;prohlásil, že&nbsp;to&nbsp;zatím nejde, že&nbsp;však o&nbsp;tom budu přemýšlet. Obličej se&nbsp;mu&nbsp;protáhl a&nbsp;z&nbsp;jeho výrazu jsem vycítil nebezpečí. Šlehl totiž po&nbsp;mně pohledem plným zášti a&nbsp;potměšilosti&nbsp;– jako by&nbsp;mě&nbsp;chtěl zabít. Je&nbsp;to&nbsp;jasně potenciální homicidní maniak. Teď ho&nbsp;budu s&nbsp;tou jeho touhou napínat na&nbsp;skřipec, tak si&nbsp;ho&nbsp;vyzkouším a&nbsp;uvidím, co&nbsp;z&nbsp;toho vzejde; potom budu vědět víc.</span></p>
        <p class="chunk" data-nb-ref-number="38" data-nb-words="73" data-nb-chars="397"><span class="idea" data-nb-ref-number="38" id="idea38" data-nb-words="73" data-nb-chars="397"><em>Deset hodin večer.</em>&nbsp;– Znovu jsem k&nbsp;němu zašel a&nbsp;zastihl ho, jak zamyšleně sedí v&nbsp;koutě. Sotva jsem vstoupil, vrhl se&nbsp;přede mne na&nbsp;kolena a&nbsp;úpěnlivě žadonil, abych mu&nbsp;povolil kočku, závisí prý na&nbsp;tom jeho spása. Pochopitelně jsem neustoupil a&nbsp;jeho prosbu jsem odmítl. Nato se&nbsp;beze slova otočil a&nbsp;hryzaje si&nbsp;nehty sedl si&nbsp;zpět do&nbsp;kouta, kde jsem ho&nbsp;předtím našel. Půjdu se&nbsp;na&nbsp;něho podívat časně ráno.</span></p>
        <p class="chunk" data-nb-ref-number="39" data-nb-words="98" data-nb-chars="574"><span class="idea" data-nb-ref-number="39" id="idea39" data-nb-words="98" data-nb-chars="574"><em>20. července.</em>&nbsp;– Navštívil jsem Renfielda časně ráno, dřív než se&nbsp;ošetřovatel vydal na&nbsp;obchůzku. Našel jsem ho&nbsp;vzhůru, broukal si&nbsp;písničku a&nbsp;právě sypal uspořený cukr na&nbsp;okno. Zřejmě se&nbsp;zase pouštěl do&nbsp;lapání much; byl veselý a&nbsp;dobře naladěn. Rozhlédl jsem se&nbsp;po&nbsp;ptácích, a&nbsp;když jsem je&nbsp;nikde nespatřil, zeptal jsem se&nbsp;ho, kde jsou. Ani se&nbsp;neobrátil a&nbsp;odpověděl, že&nbsp;všichni ulétli. V&nbsp;pokoji bylo roztroušeno pár peříček a&nbsp;na polštáři byla kapka krve. Neřekl jsem ani slovo, odešel jsem a&nbsp;nařídil ošetřovateli, aby mi&nbsp;hlásil, kdyby na&nbsp;něm během dne zpozoroval něco zvláštního.</span></p>
        <p class="chunk" data-nb-ref-number="40" data-nb-words="33" data-nb-chars="219"><span class="idea" data-nb-ref-number="40" id="idea40" data-nb-words="33" data-nb-chars="219"><em>Jedenáct hodin dopoledne.</em>&nbsp;– Ošetřoval mi&nbsp;právě oznámil, že&nbsp;Ren­fieldovi se&nbsp;udělalo velmi nevolno a&nbsp;zvrátil spoustu peříček. „Podle mého názoru, pane doktore,“ řekl, „své ptáčky snědl; prostě je&nbsp;pochytal a&nbsp;snědl syrové!“</span></p>
        <p class="chunk" data-nb-ref-number="41" data-nb-words="217" data-nb-chars="1381"><span class="idea" data-nb-ref-number="41" id="idea41" data-nb-words="217" data-nb-chars="1381"><em>Jedenáct hodin večer.</em>&nbsp;– Dal jsem dnes večer Renfieldovi silné narkotikum, aby tvrdě spal, a&nbsp;vzal si&nbsp;jeho zápisník, abych si&nbsp;ho&nbsp;prohlédl. Myšlenka, která mi&nbsp;poslední dobou vířila v&nbsp;mozku, se&nbsp;zformovala a&nbsp;má domněnka se&nbsp;ukázala opodstatněnou. Můj homicidní ma­niak patří do&nbsp;zvláštní skupiny. Budu muset pro něj vynalézt novou klasifikaci a&nbsp;zatím ho&nbsp;budu nazývat zoofágním (život požírajícím) maniakem; jeho touhou je&nbsp;absorbovat co&nbsp;největší počet životů a&nbsp;tohoto cíle se&nbsp;snaží dosáhnout kumulativním způsobem. Dával mnoho much jednomu pavouku a&nbsp;mnoho pavouků jednomu ptáku, a&nbsp;potom chtěl, aby kočka sežrala mnoho ptáků. Jak by&nbsp;byl postupoval dále? Skoro by&nbsp;stálo za&nbsp;to&nbsp;experiment dokončit. Mít dostatečný důvod, dalo by&nbsp;se&nbsp;to&nbsp;provést. Lidé se&nbsp;vysmívali vivisekci, a&nbsp;podívejme se&nbsp;dnes na&nbsp;její výsledky! Proč by&nbsp;neměla věda dosáhnout pokroku ve&nbsp;svém nejobtížnějším a&nbsp;nejdůležitějším úseku&nbsp;– v&nbsp;poznání mozku? Odhalit tajemství alespoň jedné takové mysli&nbsp;– mít v&nbsp;rukou klíč k&nbsp;představivosti alespoň jednoho šílence&nbsp;–, pak bych dokázal dovést svůj vlastní vědní obor na&nbsp;takovou výši, ve&nbsp;srovnání s&nbsp;níž by&nbsp;Burdon-Sandersonova fyziologie nebo Ferrierova znalost funkcí mozkových nebyly ničím! Mít jenom dostatečný důvod! Nesmím na&nbsp;to&nbsp;tolik myslet, jinak nakonec podlehnu pokušení; vyhovující důvod by&nbsp;totiž mohl u&nbsp;mne přivodit zvrat, vždyť nakonec třeba mám i&nbsp;já podobně výjimečný mozek, ne?</span></p>
        <p class="chunk" data-nb-ref-number="42" data-nb-words="48" data-nb-chars="289"><span class="idea" data-nb-ref-number="42" id="idea42" data-nb-words="48" data-nb-chars="289">Jak správně ten člověk uvažoval; tohle ovšem šílenci v&nbsp;rámci svého duševního rozhledu dokáží vždycky. Rád bych věděl, za&nbsp;kolik životů mu&nbsp;stojí člověk, anebo snad pouze za&nbsp;jeden? Svůj účet uzavřel skoro přesně a&nbsp;dnes otevřel nové konto. Kolik lidí otevírá každým dnem svého žití nové konto?</span></p>
        <p class="chunk" data-nb-ref-number="43" data-nb-words="76" data-nb-chars="427"><span class="idea" data-nb-ref-number="43" id="idea43" data-nb-words="76" data-nb-chars="427">Vždyť jako by&nbsp;i&nbsp;pro mě&nbsp;ta&nbsp;včerejší ztráta nové naděje ukončila můj dosavadní život, a&nbsp;tak jsem si&nbsp;vlastně i&nbsp;já otevřel nové konto. A&nbsp;zřejmě to&nbsp;tak už&nbsp;zůstane, dokud mě&nbsp;nezhodnotí Velký účetní a&nbsp;neuzavře mé&nbsp;saldo ztrátovou nebo ziskovou položkou. Ach Lucy, Lucy, nemohu se&nbsp;na&nbsp;vás zlobit, a&nbsp;nemohu se&nbsp;zlobit ani na&nbsp;svého přítele, jehož štěstí je&nbsp;štěstím vaším; teď mi&nbsp;nezbývá než v&nbsp;beznaději čekat a&nbsp;pracovat. Pracovat! Pracovat!</span></p>
        <p class="chunk" data-nb-ref-number="44" data-nb-words="27" data-nb-chars="154"><span class="idea" data-nb-ref-number="44" id="idea44" data-nb-words="27" data-nb-chars="154">Kdybych jen mohl mít tak silný důvod jako můj ubohý šílený přítel, tak správný a&nbsp;nesobecký důvod, aby mě&nbsp;přiměl k&nbsp;práci, která by&nbsp;byla opravdovým štěstím.</span></p>
        <h3 id="deník-miny-murrayové-1" class="chunk" data-nb-ref-number="45" data-nb-words="3" data-nb-chars="20"><span class="idea" data-nb-ref-number="45" id="idea45" data-nb-words="3" data-nb-chars="20">DENÍK MINY MURRAYOVÉ</span></h3>
        <p class="chunk" data-nb-ref-number="46" data-nb-words="325" data-nb-chars="1894"><span class="idea" data-nb-ref-number="46" id="idea46" data-nb-words="325" data-nb-chars="1894"><em>26. července.</em>&nbsp;– Mám starosti, a&nbsp;proto mě&nbsp;uklidňuje psaní poznámek; je&nbsp;to, jako bych si&nbsp;něco šeptala a&nbsp;současně tomu naslouchala. A&nbsp;navíc v&nbsp;sobě těsnopisné značky skrývají něco, co&nbsp;je&nbsp;odlišuje od&nbsp;písma. Jsem nešťastná kvůli Lucy a&nbsp;kvůli Jonathanovi. Už&nbsp;dlouho jsem od&nbsp;Jonathana nedostala zprávu a&nbsp;velmi mě&nbsp;to&nbsp;zneklidňovalo; ale včera mi&nbsp;milý pan Hawkins, který je&nbsp;vždycky tak laskavý, poslal Jonathanův dopis. Napsala jsem mu, jestli nemá od&nbsp;něho zprávu, a&nbsp;on mi&nbsp;vzkázal, že&nbsp;právě obdržel přiložený list. Byl napsán na&nbsp;zámku Dracula a&nbsp;obsa­huje jednu řádku, v&nbsp;níž mi&nbsp;Jonathan oznamuje, že&nbsp;se&nbsp;právě vydává na&nbsp;cestu domů. Tohle není vůbec Jonathanovi podobné, nechápu to&nbsp;a&nbsp;jsem z&nbsp;toho celá nesvá. A&nbsp;Lucy, která je&nbsp;jinak tak zdravá, ke&nbsp;všemu trpí poslední dobou zase starým somnambulismem. Její matka mě&nbsp;na&nbsp;to&nbsp;upozornila a&nbsp;rozhodly jsme se, že&nbsp;budu každou noc zamykat dveře našeho pokoje. Paní Westenrová má&nbsp;totiž utkvělou představu, že&nbsp;náměsíčníci vždycky chodí po&nbsp;střechách nebo se&nbsp;procházejí na&nbsp;samém kraji skal, pak se&nbsp;náhle probudí a&nbsp;zřítí se&nbsp;dolů se&nbsp;zoufalým výkřikem, který se&nbsp;rozlehne kolem dokola. Chudinka si&nbsp;pochopitelně dělá o&nbsp;Lucy starosti, a&nbsp;řekla mi, že&nbsp;její manžel, Lucyin tatínek, měl stejný návyk. Probouzel se&nbsp;v&nbsp;noci, oblékl se&nbsp;a&nbsp;vyšel ven, pokud mu&nbsp;v&nbsp;tom někdo nezabránil. Lucy se&nbsp;má&nbsp;vdávat na&nbsp;podzim, a&nbsp;už teď uvažuje o&nbsp;šatech a&nbsp;o&nbsp;zařízení domu. Chápu ji, dělám přece totéž, jenže Jonathan a&nbsp;já začneme svůj život velmi jednoduše a&nbsp;budeme mít co&nbsp;dělat, abychom vyšli. Pan Holmwood&nbsp;– vlastně ctihodný pan Arthur Holmwood, jediný syn lorda Godalminga&nbsp;– sem velmi brzy přijede, jen co&nbsp;bude moci odjet z&nbsp;Londýna, protože zdravotní stav jeho otce není právě nejlepší. Myslím, že&nbsp;drahoušek Lucy počítá minuty do&nbsp;jeho příjezdu. Chce ho&nbsp;vyvést nahoru k&nbsp;lavici na&nbsp;hřbitovním útesu a&nbsp;ukázat mu&nbsp;krásy Whitby. Nejspíš ji&nbsp;znervózňuje to&nbsp;čekání; až&nbsp;Arthur přijede, bude Lucy úplně v&nbsp;pořádku.</span></p>
        <p class="chunk" data-nb-ref-number="47" data-nb-words="117" data-nb-chars="692"><span class="idea" data-nb-ref-number="47" id="idea47" data-nb-words="117" data-nb-chars="692"><em>27. července.</em>&nbsp;– Žádné zprávy od&nbsp;Jonathana. Začínám se&nbsp;o&nbsp;něho dost strachovat, i&nbsp;když nevím proč. Ale strašně bych si&nbsp;přála, aby napsal, aspoň jedinou řádečku. Lucy trpí somnambulismem víc než jindy, každou noc přechází po&nbsp;pokoji a&nbsp;tím mě&nbsp;probouzí. Naštěstí je&nbsp;tak teplo, že&nbsp;se&nbsp;nemůže nachladit; mě&nbsp;ovšem mé&nbsp;obavy a&nbsp;neustálé buzení začínají zmáhat, takže se&nbsp;sama stávám nervózní a&nbsp;trpím nespavostí. Jinak se&nbsp;Lucy bohudík těší dobrému zdraví. Pan Holm­wood byl náhle odvolán ke&nbsp;svému otci, který těžce onemocněl. Lucy mrzí, že&nbsp;jejich setkání se&nbsp;odkládá, ale na&nbsp;její vzhled to&nbsp;nijak nepůsobí; trošičku zesílila a&nbsp;tváře jí&nbsp;jen kvetou. Nevypadá už&nbsp;tak chudokrevně jako dřív. Kéž by&nbsp;to&nbsp;tak zůstalo!</span></p>
        <p class="chunk" data-nb-ref-number="48" data-nb-words="95" data-nb-chars="540"><span class="idea" data-nb-ref-number="48" id="idea48" data-nb-words="95" data-nb-chars="540"><em>3. srpna.</em>&nbsp;– Uplynul další týden a&nbsp;stále žádné zprávy od&nbsp;Jonathana; kdyby napsal panu Hawkinsovi, ten by&nbsp;mi&nbsp;dal jistě vědět. Ach, doufám, že&nbsp;není nemocen. Byl by&nbsp;určitě napsal. Občas se&nbsp;podívám na&nbsp;jeho poslední dopis, ale nijak mě&nbsp;neuklidňuje. Neodpovídá jeho stylu, i&nbsp;když je&nbsp;to&nbsp;určitě jeho rukopis. O&nbsp;tom nelze pochybovat. Minulý týden se&nbsp;už&nbsp;Lucy tak často nebudila, zato je&nbsp;nějak podivně ve&nbsp;střehu, až&nbsp;tomu nerozumím; připadá mi, jako by&nbsp;mě&nbsp;sledovala i&nbsp;ve spánku. Zkouší dveře, a&nbsp;když zjistí, že&nbsp;jsou zamčené, hledá po&nbsp;celém pokoji klíče.</span></p>
        <p class="chunk" data-nb-ref-number="49" data-nb-words="242" data-nb-chars="1437"><span class="idea" data-nb-ref-number="49" id="idea49" data-nb-words="242" data-nb-chars="1437"><em>6. srpna.</em>&nbsp;– Další tři dny a&nbsp;stále žádné zprávy. Tohle napětí začíná být nesnesitelné. Kdybych věděla, kam psát nebo kam odjet, hned by&nbsp;mi&nbsp;bylo líp; jenže od&nbsp;posledního dopisu nikomu od&nbsp;Jonathana žádná zpráva nedošla. Musím se&nbsp;jen modlit k&nbsp;Bohu, aby mě&nbsp;obrnil trpělivostí. Lucy je&nbsp;popudlivější než jindy, jinak je&nbsp;však v&nbsp;pořádku. Minulou noc to&nbsp;vypadalo dost hrozivě a&nbsp;rybáři říkají, že&nbsp;nás čeká bouře. Snad se&nbsp;mi&nbsp;podaří sledovat její průběh a&nbsp;naučit se&nbsp;rozpoznávat jednotlivé povětrnostní úkazy. Dnes je&nbsp;zataženo a&nbsp;ve chvíli, kdy píši, je&nbsp;slunce skryto za&nbsp;hustými mraky vysoko nad Kettle­nessem. Všechno je&nbsp;šedé&nbsp;– kromě zelené trávy, která se&nbsp;od&nbsp;šedi odráží jako smaragd; šedé jsou drsné skály; nad šedým mořem, do&nbsp;něhož jako prsty zasahují písečné ostrohy, visí šedé mraky, na&nbsp;okrajích ozářené sluncem. Mořské vlny se&nbsp;převalují nad mělčinami a&nbsp;písčinami a&nbsp;jejich šum tlumí šedé cáry mlhy, postupující do&nbsp;vnitro­zemí. Obzor mizí v&nbsp;šedé mlze. Všechno je&nbsp;obrovské: mraky jsou nakupeny jako obří skály a&nbsp;nad mořem se&nbsp;rozléhá hukot, znějící jako předzvěst zkázy. Sem tam je&nbsp;možno na&nbsp;pobřeží zahlédnout temné postavy, čas od&nbsp;času napůl ponořené v&nbsp;mlze a&nbsp;podobající se&nbsp;„mužům chodícím jako stromy“. Rybářské čluny plují o&nbsp;závod domů a&nbsp;pohupují se&nbsp;na&nbsp;vzdutém moři, naklánějíce se&nbsp;až&nbsp;po&nbsp;odtokové otvo­ry, jak pospíchají do&nbsp;přístavu. Právě přichází pan Swales. Míří přímo ke&nbsp;mně a&nbsp;podle způsobu, jakým smekl klobouk, usuzuji, že&nbsp;má&nbsp;řečnou náladu…</span></p>
        <p class="chunk" data-nb-ref-number="50" data-nb-words="18" data-nb-chars="92"><span class="idea" data-nb-ref-number="50" id="idea50" data-nb-words="18" data-nb-chars="92">Dojalo mě, jak velmi se&nbsp;ten starý chudák změnil. Když si&nbsp;ke&nbsp;mně sedl, řekl mi&nbsp;velmi laskavě:</span></p>
        <p class="chunk" data-nb-ref-number="51" data-nb-words="34" data-nb-chars="192"><span class="idea" data-nb-ref-number="51" id="idea51" data-nb-words="34" data-nb-chars="192">„Chci vám něco povědít, slečno.“ Viděla jsem, že&nbsp;je&nbsp;nesvůj, a&nbsp;proto jsem ho&nbsp;uchopila za&nbsp;zuboženou starou vrásčitou ruku a&nbsp;poprosila ho, aby mluvil bez okolků. Ponechal svou ruku v&nbsp;mé a&nbsp;pravil:</span></p>
        <p class="chunk" data-nb-ref-number="52" data-nb-words="334" data-nb-chars="1805"><span class="idea" data-nb-ref-number="52" id="idea52" data-nb-words="334" data-nb-chars="1805">„Bojím se, má&nbsp;milá, že&nbsp;sem vás asi všema těma vošklivejma věcma, co&nbsp;sem minulej tejden napovídal vo&nbsp;mrtvejch a&nbsp;podobně, pořádně vystrašil. Já&nbsp;to&nbsp;tak nemyslel a&nbsp;chci, abyste si&nbsp;to&nbsp;zapamatovala, až&nbsp;tu&nbsp;nebudu. My&nbsp;starý lidi, kterejm už&nbsp;zdraví neslouží a&nbsp;který už&nbsp;jednou nohou stojíme v&nbsp;hrobě, neradi na&nbsp;to&nbsp;myslíme a&nbsp;nechcem mít strach ze&nbsp;smrti. Proto sem si&nbsp;taky z&nbsp;toho dělal šoufky, abysem trošku potěšil svý starý srdce. Ale, ať&nbsp;vás Pánbu miluje, slečinko, já&nbsp;se&nbsp;ani trochu nebojím smrti, jenom nechci umřít, dokaď to&nbsp;nemusí bejt. Stejně se&nbsp;můj čas už&nbsp;blíží, dyk sem starej a&nbsp;málokomu se&nbsp;podaří, aby se&nbsp;dožil sta let. Má&nbsp;smrt je&nbsp;už&nbsp;tak blízko, že&nbsp;slyším, jak tý&nbsp;starý babě sviští kosa. Za&nbsp;ňákej den zatroubí anděl smrti na&nbsp;pozoun a&nbsp;zavolá mě. Nebuďte z&nbsp;toho smutná, má&nbsp;milá,“ konejšil mě, protože uviděl, že&nbsp;pláči, „dyby třeba přišel tuhle noc, vůbec by&nbsp;mě&nbsp;nenapadlo vodmítnout jeho výzvu. Dyk život je&nbsp;třeba vlastně čekání na&nbsp;něco úplně jinýho, než co&nbsp;sme dělali, a&nbsp;smrt je&nbsp;možná to&nbsp;jediný, nač můžem mít spoleh. Ale já&nbsp;sem spokojenej, má&nbsp;milá, protože si&nbsp;už&nbsp;pro mě&nbsp;de&nbsp;a&nbsp;de si&nbsp;rychle. Třeba je&nbsp;v&nbsp;tom větru, co&nbsp;je&nbsp;tam nad mořem a&nbsp;co nese s&nbsp;sebou zkázu a&nbsp;ztroskotání a&nbsp;žal a&nbsp;smutný srdce. Podívejte! Podívejte!“ náhle zvolal. „V&nbsp;tom větru a&nbsp;v&nbsp;tý mlze je&nbsp;něco, co&nbsp;zní a&nbsp;vypadá a&nbsp;chutná a&nbsp;zapáchá jako smrt. Je&nbsp;to&nbsp;ve&nbsp;vzduchu; cejtím, jak se&nbsp;to&nbsp;blíží. Bože, dej, abych nebyl smutnej, až&nbsp;mě&nbsp;k&nbsp;sobě zavoláš!“ Stařec oddaně zdvihl paže a&nbsp;smekl. Pohyboval ústy, jako by&nbsp;se&nbsp;modlil. Po&nbsp;několika minutách ticha vstal, potřásl mi&nbsp;rukou, pokřižoval mě, rozloučil se&nbsp;se&nbsp;mnou a&nbsp;odbelhal se. To&nbsp;všechno mě&nbsp;dojalo a&nbsp;velmi rozrušilo. Byla jsem ráda, když kolem mne přešel pobřežní strážce s&nbsp;dalekohledem v&nbsp;podpaždí. Zastavil se, aby si&nbsp;se&nbsp;mnou jako obvykle popovídal, ale po&nbsp;celou dobu nespouštěl zrak z&nbsp;jakési záhadné lodi.</span></p>
        <p class="chunk" data-nb-ref-number="53" data-nb-words="72" data-nb-chars="410"><span class="idea" data-nb-ref-number="53" id="idea53" data-nb-words="72" data-nb-chars="410">„Já vám se&nbsp;v&nbsp;ní nevyznám,“ řekl. „Podle vzhledu to&nbsp;je&nbsp;ruská loď, ale tak divně se&nbsp;zmítá! Vůbec neví, co&nbsp;chce; zřejmě vidí, že&nbsp;se&nbsp;blíží bouřka, ale nemůže se&nbsp;rozhodnout, jestli má&nbsp;vyplout na&nbsp;sever na&nbsp;volné moře, nebo přistát tady. Jen se&nbsp;podívejte! Kormidlují ji&nbsp;set­sakra­mentsky, vždyť vůbec nedbá ruky držící kormidlo; při každém poryvu větru se&nbsp;totiž otáčí! No, zítra touhle dobou už&nbsp;o&nbsp;ní budeme vědět víc.“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./dracula_012.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>