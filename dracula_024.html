<!DOCTYPE html>
<html lang="cs">
  <head>
    <meta charset="utf-8">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola 19">
    <meta name="apple-mobile-web-app-capable" content="yes">
    <title>Kapitola 19</title>
    <link rel="stylesheet" href="./style/style.min.css" media="screen" integrity="sha256-pEuscjPgvhH0ekmdpkE3UVcIAkWSiOAQAo0vH/3xy5I=">
    <meta name="nb-research" content="Tato kniha je dočasně součástí výzkumu, který nám pomůže vylepšit webové knihy. Sbíráme pouze anonymní data o tom, jak čtete knihu. Pro použití cookies potřebujeme Váš souhlas. Děkujeme! (<a href='https://www.mlp.cz/cz/o-knihovne/cisla-dokumenty-povinne-informace/povinne-dostupne-informace/cookies/'>Jaké cookies používáme?</a>)">
    <meta name="nb-research-orgs" content="Městská knihovna v Praze a Masarykova univerzita">
    <meta name="nb-research-ga" content="UA-187132260-1">
    <link rel="icon" type="image/x-icon" href="./assets/favicon.ico">
    <link rel="icon" type="image/png" sizes="16x16" href="./assets/favicon-16x16.png">
    <link rel="icon" type="image/png" sizes="32x32" href="./assets/favicon-32x32.png">
    <link rel="icon" type="image/png" sizes="48x48" href="./assets/favicon-48x48.png">
    <link rel="manifest" href="./assets/manifest.webmanifest">
    <meta name="mobile-web-app-capable" content="yes">
    <meta name="theme-color" content="#A86818">
    <meta name="application-name" content="Bram Stoker: Dracula">
    <link rel="apple-touch-icon" sizes="57x57" href="./assets/apple-touch-icon-57x57.png">
    <link rel="apple-touch-icon" sizes="60x60" href="./assets/apple-touch-icon-60x60.png">
    <link rel="apple-touch-icon" sizes="72x72" href="./assets/apple-touch-icon-72x72.png">
    <link rel="apple-touch-icon" sizes="76x76" href="./assets/apple-touch-icon-76x76.png">
    <link rel="apple-touch-icon" sizes="114x114" href="./assets/apple-touch-icon-114x114.png">
    <link rel="apple-touch-icon" sizes="120x120" href="./assets/apple-touch-icon-120x120.png">
    <link rel="apple-touch-icon" sizes="144x144" href="./assets/apple-touch-icon-144x144.png">
    <link rel="apple-touch-icon" sizes="152x152" href="./assets/apple-touch-icon-152x152.png">
    <link rel="apple-touch-icon" sizes="167x167" href="./assets/apple-touch-icon-167x167.png">
    <link rel="apple-touch-icon" sizes="180x180" href="./assets/apple-touch-icon-180x180.png">
    <link rel="apple-touch-icon" sizes="1024x1024" href="./assets/apple-touch-icon-1024x1024.png">
    <meta name="apple-mobile-web-app-capable" content="yes">
    <meta name="apple-mobile-web-app-status-bar-style" content="black-translucent">
    <meta name="apple-mobile-web-app-title" content="Dracula">
    <meta property="og:title" content="Dracula">
    <meta property="og:type" content="book">
    <meta property="og:book:author" content="Bram Stoker">
    <meta property="twitter:title" content="Bram Stoker: Dracula">
    <meta property="og:image" content="./assets/cover-1200x620.png">
    <meta property="twitter:image" content="./assets/cover-1200x1200.png">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="about" href="about.html">
    <link rel="prev" href="./dracula_023.html">
    <link rel="next" href="./dracula_025.html">
    <meta name="nb-order" content="20">
    <link rel="self" href="dracula_024.html">
    <meta name="nb-identifier" content="stoker-dracula-9a0c428">
    <meta name="nb-role" content="chapter">
  </head>
  <body class="content-prose nb-role-chapter nb-custom-style" data-nb-words="4533" data-nb-chars="26779">
    <nav role="doc-toc">
      <ul class="plain section">
        <li><a href="dracula_005.html">Poznámka autora</a></li>
        <li><a href="dracula_006.html">Kapitola 1</a></li>
        <li><a href="dracula_007.html">Kapitola 2</a></li>
        <li><a href="dracula_008.html">Kapitola 3</a></li>
        <li><a href="dracula_009.html">Kapitola 4</a></li>
        <li><a href="dracula_010.html">Kapitola 5</a></li>
        <li><a href="dracula_011.html">Kapitola 6</a></li>
        <li><a href="dracula_012.html">Kapitola 7</a></li>
        <li><a href="dracula_013.html">Kapitola 8</a></li>
        <li><a href="dracula_014.html">Kapitola 9</a></li>
        <li><a href="dracula_015.html">Kapitola 10</a></li>
        <li><a href="dracula_016.html">Kapitola 11</a></li>
        <li><a href="dracula_017.html">Kapitola 12</a></li>
        <li><a href="dracula_018.html">Kapitola 13</a></li>
        <li><a href="dracula_019.html">Kapitola 14</a></li>
        <li><a href="dracula_020.html">Kapitola 15</a></li>
        <li><a href="dracula_021.html">Kapitola 16</a></li>
        <li><a href="dracula_022.html">Kapitola 17</a></li>
        <li><a href="dracula_023.html">Kapitola 18</a></li>
        <li><a href="dracula_024.html">Kapitola 19</a></li>
        <li><a href="dracula_025.html">Kapitola 20</a></li>
        <li><a href="dracula_026.html">Kapitola 21</a></li>
        <li><a href="dracula_027.html">Kapitola 22</a></li>
        <li><a href="dracula_028.html">Kapitola 23</a></li>
        <li><a href="dracula_029.html">Kapitola 24</a></li>
        <li><a href="dracula_030.html">Kapitola 25</a></li>
        <li><a href="dracula_031.html">Kapitola 26</a></li>
        <li><a href="dracula_032.html">Kapitola 27</a></li>
        <li><a href="dracula_033.html">Poznámka</a></li>
        <li><a href="dracula_034.html">Nejslavnější horror</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./dracula_023.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="11"><span class="idea" data-nb-ref-number="1" id="idea1" data-nb-words="2" data-nb-chars="11">Kapitola 19</span></h1>
        <section>
          <h3 id="deník-jonathana-harkera" class="chunk" data-nb-ref-number="2" data-nb-words="3" data-nb-chars="23"><span class="idea" data-nb-ref-number="2" id="idea2" data-nb-words="3" data-nb-chars="23">DENÍK JONATHANA HARKERA</span></h3>
        </section>
        <section>
          <p class="chunk" data-nb-ref-number="3" data-nb-words="109" data-nb-chars="623"><span class="idea" data-nb-ref-number="3" id="idea3" data-nb-words="109" data-nb-chars="623"><em>1. říjen, 5 hodin ráno.</em>&nbsp;– Vypravil jsem se&nbsp;s&nbsp;ostatními na&nbsp;prohlídku domu s&nbsp;klidnou myslí; vždyť jsem ještě nikdy neviděl Minu tak naprosto rozhodnou a&nbsp;svěží. Těší mě, že&nbsp;se&nbsp;bude držet stranou a&nbsp;nechá jednat nás muže. Vlastně mě&nbsp;i&nbsp;trochu děsilo, že&nbsp;je&nbsp;vůbec do&nbsp;této strašné záležitosti zapletena; teď však už&nbsp;její úloha skončila, díky její energii, důvtipu i&nbsp;předvídavosti máme celý příběh ve&nbsp;všech souvislostech jasně před sebou a&nbsp;všechno ostatní už&nbsp;může Mina přenechat nám. Ten výstup s&nbsp;panem Renfieldem mé&nbsp;druhy poněkud vyvedl z&nbsp;míry. Mlčky se&nbsp;vrátili z&nbsp;jeho pokoje do&nbsp;pracovny. Tam se&nbsp;pan Morris obrátil k&nbsp;dr. Sewardovi:</span></p>
          <p class="chunk" data-nb-ref-number="4" data-nb-words="56" data-nb-chars="306"><span class="idea" data-nb-ref-number="4" id="idea4" data-nb-words="56" data-nb-chars="306">„Poslyš, Johne, jestli se&nbsp;tě&nbsp;ten chlap nesnažil oblafnout, pak snad je&nbsp;to&nbsp;ten nejnormálnější blázen, co&nbsp;jsem kdy viděl. Nejsem si&nbsp;tak zcela jist, ale řekl bych, že&nbsp;měl nějaký vážný důvod, a&nbsp;pokud mám pravdu, pak asi těžce nese, že&nbsp;mu&nbsp;to&nbsp;nevyšlo.“ Lord Godalming a&nbsp;já jsme mlčeli, jen dr. Van Helsing dodal:</span></p>
          <p class="chunk" data-nb-ref-number="5" data-nb-words="56" data-nb-chars="323"><span class="idea" data-nb-ref-number="5" id="idea5" data-nb-words="56" data-nb-chars="323">„Příteli Johne, vy&nbsp;toho víte o&nbsp;šílencích víc než já. Jsem tomu rád; obávám se&nbsp;totiž, že&nbsp;rozhodovat já, jistě bych ho&nbsp;byl před tím posledním hysterickým záchvatem propustil na&nbsp;svobodu. Jenže člověk se&nbsp;celý život učí a&nbsp;při svém nynějším poslání nesmíme nic riskovati, jak by&nbsp;řekl přítel Quincey. Jsem rád, že&nbsp;to&nbsp;tak dopadlo.“</span></p>
          <p class="chunk" data-nb-ref-number="6" data-nb-words="6" data-nb-chars="41"><span class="idea" data-nb-ref-number="6" id="idea6" data-nb-words="6" data-nb-chars="41">Dr. Seward jim oběma zamyšleně odpověděl:</span></p>
          <p class="chunk" data-nb-ref-number="7" data-nb-words="145" data-nb-chars="858"><span class="idea" data-nb-ref-number="7" id="idea7" data-nb-words="145" data-nb-chars="858">„Vím jen to, že&nbsp;s&nbsp;vámi souhlasím. Kdyby ten člověk byl obyčejným šílencem, určitě bych byl vzal na&nbsp;sebe to&nbsp;riziko a&nbsp;uvěřil mu; jenže tady existuje tak jasná souvislost s&nbsp;hrabětem, že&nbsp;bych se&nbsp;asi dopustil chybného kroku, kdybych ustoupil jeho rozmarům. Nikdy nezapomenu, jak mě&nbsp;skoro stejně naléhavě prosil o&nbsp;kočku, a&nbsp;pak se&nbsp;mi&nbsp;pokusil prokousnout hrdlo. Kromě toho nazýval hraběte svým ‚pánem a&nbsp;mistrem‘ a&nbsp;třeba se&nbsp;jen chce dostat ven, aby mu&nbsp;nějakým ďábelským způsobem pomáhal. Ta&nbsp;odporná bytost má&nbsp;ku&nbsp;pomoci vlky, krysy i&nbsp;další upíry, proč by&nbsp;se&nbsp;tedy ostýchal využít pro sebe i&nbsp;pořádného šílence? Je&nbsp;ovšem pravda, že&nbsp;to&nbsp;Renfield myslel upřímně. Jenom doufám, že&nbsp;jsme se&nbsp;zachovali správně. Tohle všechno by&nbsp;vzhledem k&nbsp;našemu poslání člověka opravdu připravilo o&nbsp;poslední zbytek nervů!“ Profesor k&nbsp;němu přistoupil, položil mu&nbsp;ruku na&nbsp;rameno a&nbsp;vlídně mu&nbsp;řekl:</span></p>
          <p class="chunk" data-nb-ref-number="8" data-nb-words="55" data-nb-chars="346"><span class="idea" data-nb-ref-number="8" id="idea8" data-nb-words="55" data-nb-chars="346">„Příteli Johne, ničeho se&nbsp;neobávejte. Snažíme se&nbsp;konati svou povinnost ve&nbsp;velmi trudném a&nbsp;strašném případě; můžeme jednati pouze tak, jak uznáme za&nbsp;nejlepší. Můžeme se&nbsp;snad spolehnouti na&nbsp;něco jiného než na&nbsp;milosrdenství boží?“ Lord Godalming se&nbsp;předtím na&nbsp;několik minut vytratil, ale teď se&nbsp;již vrátil. Zvedl do&nbsp;výše stříbrnou píšťalku a&nbsp;pravil:</span></p>
          <p class="chunk" data-nb-ref-number="9" data-nb-words="60" data-nb-chars="341"><span class="idea" data-nb-ref-number="9" id="idea9" data-nb-words="60" data-nb-chars="341">„To staré hnízdo může být plné krys; s&nbsp;pomocí této píšťalky se&nbsp;jich budu moci snadno zbavit!“ Přelezli jsme zeď a&nbsp;zamířili přímo k&nbsp;domu; kdykoli vysvitl měsíc, bedlivě jsme se&nbsp;skrývali ve&nbsp;stínu stromů. U&nbsp;vchodu otevřel profesor brašnu, vyložil z&nbsp;ní na&nbsp;práh řadu předmětů a&nbsp;rozdělil je&nbsp;na&nbsp;čtyři hromádky, zřejmě pro každého z&nbsp;nás. Pak pravil:</span></p>
          <p class="chunk" data-nb-ref-number="10" data-nb-words="183" data-nb-chars="1105"><span class="idea" data-nb-ref-number="10" id="idea10" data-nb-words="183" data-nb-chars="1105">„Přátelé, vydáváme se&nbsp;do&nbsp;strašného nebezpečí a&nbsp;potřebujeme nejrozmanitější zbraně. Náš nepřítel není pouhý duch. Uvědomte si, že&nbsp;má&nbsp;sílu dvaceti mužů a&nbsp;že ho&nbsp;nelze přemoci pouhou silou, zatímco naše krky i&nbsp;hrudi jsou z&nbsp;masa a&nbsp;krve, a&nbsp;proto je&nbsp;lze zlomiti či&nbsp;rozdrtiti. Za&nbsp;určitých okolností ho&nbsp;silnější muž nebo několik mužů silnějších než on&nbsp;dokáže zadržeti, ale nemohou mu&nbsp;ublížiti; on&nbsp;však nám ublížiti může. Musíme si&nbsp;proto dáti pozor, aby se&nbsp;nás nedotkl. Mějte toto blízko srdce,“ při těchto slovech podal mně jako prvnímu malý stříbrný křížek&nbsp;– stál jsem totiž nejblíž, „zavěste si&nbsp;tyhle květy kolem krku,“ zde mi&nbsp;podal věnec zvadlých česnekových květů, „a pro světštější nepřátele mějte tenhle revolver a&nbsp;tuhle dýku. A&nbsp;pro všechny případy si&nbsp;můžete tyhle malinké elektrické lampičky připevniti na&nbsp;prsa. A&nbsp;konečně to&nbsp;nejdůležitější&nbsp;– to, co&nbsp;nesmíme zbytečně znesvětiti.“ Byl to&nbsp;kousek hostie; vložil ji&nbsp;do&nbsp;obálky a&nbsp;podal mi&nbsp;ji. Podobně vyzbrojil i&nbsp;ostatní. „A&nbsp;teď, příteli Johne, kde jsou paklíče? Jimi alespoň otevřeme dveře a&nbsp;nebudeme muset vniknouti do&nbsp;domu oknem jako před časem ke&nbsp;slečně Lucy.“</span></p>
          <p class="chunk" data-nb-ref-number="11" data-nb-words="80" data-nb-chars="515"><span class="idea" data-nb-ref-number="11" id="idea11" data-nb-words="80" data-nb-chars="515">Dr. Seward zkusil několik paklíčů a&nbsp;jeho zručnost chirurga mu&nbsp;byla ku&nbsp;prospěchu. Nakonec našel vhodný paklíč, několikrát jím otočil sem a&nbsp;tam, zámek povolil a&nbsp;se skřípavým cvaknutím odskočil. Opřeli jsme se&nbsp;o&nbsp;dveře, zrezavělé veřeje zaskřípěly a&nbsp;dveře se&nbsp;pomalu otevřely. Měl jsem stejný pocit, jaký jsem zažil při četbě deníku dr. Sewarda, když popisoval otevírání hrobky slečny Westenrové; podobný dojem měli zřejmě i&nbsp;ostatní, protože všichni sebou trhli. Profesor vykročil a&nbsp;jako první vešel do&nbsp;otevřených dveří.</span></p>
          <p class="chunk" data-nb-ref-number="12" data-nb-words="49" data-nb-chars="329"><span class="idea" data-nb-ref-number="12" id="idea12" data-nb-words="49" data-nb-chars="329"><em>„In manus tuas, Domine!“</em> prohlásil pokřižovav se, jak překračoval práh. Dveře jsme za&nbsp;sebou zavřeli, aby odraz světla našich lamp na&nbsp;nás náhodou neupozornil chodce na&nbsp;silnici. Profesor chvíli bedlivě zkoušel zámek, abychom při případném spěšném odchodu neměli potíže s&nbsp;odemykáním. Pak jsme si&nbsp;rozsvítili lampičky a&nbsp;začali hledat.</span></p>
          <p class="chunk" data-nb-ref-number="13" data-nb-words="68" data-nb-chars="429"><span class="idea" data-nb-ref-number="13" id="idea13" data-nb-words="68" data-nb-chars="429">Paprsky malých lampiček se&nbsp;navzájem křižovaly a&nbsp;vrhaly nejrůznější stíny, zvětšované ještě temnými odrazy našich postav. Doléhal na&nbsp;mě&nbsp;tísnivý pocit, jako by&nbsp;byl mezi námi ještě někdo cizí. To&nbsp;chmurné prostředí ve&nbsp;mně zřejmě vyvolalo živé vzpomínky na&nbsp;hrůzné zážitky z&nbsp;Transylvánie. Podobné pocity jsme měli nejspíše všichni, protože jsem si&nbsp;všiml, jak se&nbsp;i&nbsp;ostatní tak jako já&nbsp;ohlížejí při sebemenším zvuku a&nbsp;každém novém stínu.</span></p>
          <p class="chunk" data-nb-ref-number="14" data-nb-words="98" data-nb-chars="603"><span class="idea" data-nb-ref-number="14" id="idea14" data-nb-words="98" data-nb-chars="603">Všude ležela spousta prachu. Na&nbsp;podlaze ho&nbsp;bylo nakupeno do&nbsp;výše několika palců, kromě míst, kde byly čerstvé otisky stop a&nbsp;kde jsem ve&nbsp;světle lampičky viděl ve&nbsp;spečeném prachu vzorce cvočků. Stěny byly pokryty silnou nerovnoměrnou vrstvou prachu a&nbsp;v&nbsp;koutech se&nbsp;pod jeho tíhou prohýbaly potrhané spleti pavučin, podobající se&nbsp;starým cárům. V&nbsp;hale ležel na&nbsp;stole velký svazek klíčů; každý byl označen zažloutlým štítkem. Zřejmě jich už&nbsp;bylo několikráte použito, neboť na&nbsp;stole bylo ve&nbsp;vrstvě prachu několik šmouh podobných té, která tam zbyla, když profesor zvedl klíče. Profesor se&nbsp;otočil ke&nbsp;mně a&nbsp;řekl:</span></p>
          <p class="chunk" data-nb-ref-number="15" data-nb-words="235" data-nb-chars="1398"><span class="idea" data-nb-ref-number="15" id="idea15" data-nb-words="235" data-nb-chars="1398">„Vy tenhle dům znáte, Jonathane. Obkreslil jste jeho plány a&nbsp;rozhodně o&nbsp;něm víte víc než my. Kudy se&nbsp;dostaneme do&nbsp;kaple?“ Měl jsem jakousi představu o&nbsp;jejím umístění, i&nbsp;když jsem se&nbsp;při minulé návštěvě do&nbsp;ní&nbsp;nemohl dostat. Šel jsem tedy napřed a&nbsp;po chvilce bloudění jsem se&nbsp;octl před nízkým vchodem s&nbsp;dubovými dveřmi, pobitými železnými pásy. Profesor si&nbsp;posvítil na&nbsp;malý plánek domu, okopírovaný z&nbsp;mé korespondence týkající se&nbsp;prodeje, a&nbsp;prohlásil: „Tady je&nbsp;to.“ Po&nbsp;krátkém hledání jsme našli ve&nbsp;svazku správný klíč a&nbsp;odemkli. Byli jsme připraveni na&nbsp;něco nepříjemného, protože otevřenými dveřmi k&nbsp;nám už&nbsp;zavanul slabý odporný puch, jenže s&nbsp;tak silným zápachem nikdo z&nbsp;nás nepočítal! Ani jeden z&nbsp;mých druhů neviděl hraběte mezi čtyřmi stěnami, a&nbsp;já jsem se&nbsp;s&nbsp;ním setkával za&nbsp;jiných okolností, kdy buď pobýval bez jídla ve&nbsp;svých pokojích, nebo spal nasycen čerstvou krví v&nbsp;polozbořené kryptě, kam měl přístup vzduch. Jenže tady byl prostor malý a&nbsp;stísněný a&nbsp;ovzduší mdlé a&nbsp;smrduté, neboť sem již dlouho nikdo nevkročil. Zatuchlý vzduch čpěl pachem hlíny, prosyceným smrdutými výpary. Jak jen vystihnout ten zápach? Nebyl to&nbsp;jen puch složený ze&nbsp;všech lidských chorob, ostře a&nbsp;pronikavě páchnoucí krví, ale snad jako by&nbsp;tu&nbsp;hnila hniloba sama. Fuj! Jen si&nbsp;na&nbsp;to&nbsp;vzpomenu, a&nbsp;už se&nbsp;mi&nbsp;obra­cí žaludek. Jako by&nbsp;se&nbsp;tam zachytilo každé netvorovo vydechnutí a&nbsp;vyplnilo celý prostor pachem ještě odpornějším.</span></p>
          <p class="chunk" data-nb-ref-number="16" data-nb-words="57" data-nb-chars="352"><span class="idea" data-nb-ref-number="16" id="idea16" data-nb-words="57" data-nb-chars="352">Jindy by&nbsp;takový zápach určitě naše počínání ukončil; jenže tady šlo o&nbsp;mimořádnou záležitost a&nbsp;ona vznešená a&nbsp;strašná povinnost, kterou jsme na&nbsp;sebe vzali, nám dodávala nadlidskou sílu. V&nbsp;prvním okamžiku jsme sice bezděčně před oním hnusným závanem couvli, ale vzápětí jsme se&nbsp;jako jeden muž vzchopili, jako by&nbsp;to&nbsp;odporné místo bylo zahradou plnou růží.</span></p>
          <p class="chunk" data-nb-ref-number="17" data-nb-words="9" data-nb-chars="57"><span class="idea" data-nb-ref-number="17" id="idea17" data-nb-words="9" data-nb-chars="57">Než jsme se&nbsp;pustili do&nbsp;prohlídky, profesor nás upozornil:</span></p>
          <p class="chunk" data-nb-ref-number="18" data-nb-words="52" data-nb-chars="333"><span class="idea" data-nb-ref-number="18" id="idea18" data-nb-words="52" data-nb-chars="333">„Především musíme zjistiti, kolik beden tu&nbsp;zbylo; pak musíme prozkoumati každý otvor, každý kout a&nbsp;každou štěrbinu a&nbsp;porozhlédnouti se, zda bychom nenašli stopu, která by&nbsp;nám prozradila, co&nbsp;se&nbsp;stalo se&nbsp;zbytkem.“ Postačil ovšem jediný pohled, abychom zjistili, kolik beden tu&nbsp;zůstalo; byly totiž tak objemné, že&nbsp;nemohlo dojít k&nbsp;mýlce.</span></p>
          <p class="chunk" data-nb-ref-number="19" data-nb-words="141" data-nb-chars="824"><span class="idea" data-nb-ref-number="19" id="idea19" data-nb-words="141" data-nb-chars="824">Z&nbsp;padesáti jich tu&nbsp;zbývalo pouhých dvacet devět! Vtom jsem se&nbsp;vylekal; spatřil jsem totiž lorda Godalminga, jak se&nbsp;náhle otočil a&nbsp;vyhlédl klenutými dveřmi do&nbsp;temné chodby. Podíval jsem se&nbsp;tam také a&nbsp;na okamžik se&nbsp;mi&nbsp;srdce zastavilo. Připadalo mi, jako by&nbsp;odněkud ze&nbsp;stínu vyhlížela zlověstná, ostře řezaná tvář hraběte Draculy, jeho orlí nos, rudé oči, rudé rty, strašidelná bledost. Trvalo to&nbsp;jen mžik, neboť když lord Godalming poznamenal: „Připadalo mi, že&nbsp;tam vidím nějaký obličej, ale byl to&nbsp;jen stín,“ a&nbsp;znovu se&nbsp;začal rozhlížet po&nbsp;kapli, namířil jsem lampičku oním směrem a&nbsp;vyšel do&nbsp;chodby. Nikoho jsem však nezastihl, a&nbsp;protože tam nebyly vůbec žádné kouty, dveře a&nbsp;výklenky, nýbrž pouze pevné zdi, nebyl by&nbsp;se&nbsp;tam mohl nikdo skrýt, ani <em>on</em> ne. Zřejmě zde byl strach otcem myšlenky, a&nbsp;proto jsem o&nbsp;tom raději pomlčel.</span></p>
          <p class="chunk" data-nb-ref-number="20" data-nb-words="44" data-nb-chars="282"><span class="idea" data-nb-ref-number="20" id="idea20" data-nb-words="44" data-nb-chars="282">Za&nbsp;několik minut jsem zahlédl Morrise, jak prudce vykročil z&nbsp;kouta, který právě prohlížel. Byli jsme čím dál tím nervóznější, takže jsme jeho pohyby sledovali všichni, a&nbsp;vtom jsme spatřili světélkující záři, mihotající se&nbsp;jako hvězdy. Mimoděk jsme couvli. Všude se&nbsp;rojilo plno krys!</span></p>
          <p class="chunk" data-nb-ref-number="21" data-nb-words="157" data-nb-chars="1001"><span class="idea" data-nb-ref-number="21" id="idea21" data-nb-words="157" data-nb-chars="1001">Chvíli jsme zůstali stát jako přimrazeni. Jen lord Godalming byl zřejmě na&nbsp;takový případ připraven. Přiskočil k&nbsp;velkým dubovým, železem pobitým dveřím, které už&nbsp;dr. Seward popsal zvenčí a&nbsp;které jsem sám kdysi viděl, otočil klíčem, odtáhl mohutné závory a&nbsp;prudce dveře otevřel. Potom vytáhl z&nbsp;kapsy malou stříbrnou píšťalku a&nbsp;dlouze pronikavě zapískal. Nato se&nbsp;za&nbsp;domem dr. Sewarda ozval v&nbsp;odpověď psí štěkot a&nbsp;za necelou minutu se&nbsp;přiřítili tři foxteriéři. Bezděčně jsme všichni ustoupili ke&nbsp;dveřím a&nbsp;přitom jsem si&nbsp;všiml, že&nbsp;tam je&nbsp;vrstva prachu značně rozvířena; odklizené bedny byly vyneseny tudy. Za&nbsp;pouhou minutu, která zatím uplynula, počet krys nesmírně vzrostl. Hemžily se&nbsp;všude a&nbsp;ve světle lampiček, dopadajícím na&nbsp;jejich míhající se&nbsp;tmavá tělíčka a&nbsp;jiskřící vypouklá očka, vypadala místnost jako vyvýšenina posetá svatojánskými muškami. Psi se&nbsp;přihnali, ale na&nbsp;prahu se&nbsp;prudce zarazili, vrčeli, pak najednou zvedli čenichy a&nbsp;začali žalostně výt. Krys valem přibývalo a&nbsp;my jsme vycouvali ven.</span></p>
          <p class="chunk" data-nb-ref-number="22" data-nb-words="67" data-nb-chars="391"><span class="idea" data-nb-ref-number="22" id="idea22" data-nb-words="67" data-nb-chars="391">Lord Godalming zvedl jednoho ze&nbsp;psů, vnesl ho&nbsp;dovnitř a&nbsp;postavil ho&nbsp;na&nbsp;podlahu. Sotva se&nbsp;pes tlapkami dotkl země, jako by&nbsp;se&nbsp;mu&nbsp;vrátila odvaha a&nbsp;vyřítil se&nbsp;na&nbsp;své přirozené nepřátele. Než vytřepal z&nbsp;několika krys život, rozprchl se&nbsp;před ním zbytek tak rychle, že&nbsp;pro ostatní psy, které lord Godalming také vhodil dovnitř, zbylo jen velmi málo kořisti, neboť všechna havěť už&nbsp;mezitím zmizela.</span></p>
          <p class="chunk" data-nb-ref-number="23" data-nb-words="155" data-nb-chars="928"><span class="idea" data-nb-ref-number="23" id="idea23" data-nb-words="155" data-nb-chars="928">Spolu s&nbsp;nimi jako by&nbsp;vyprchala také tíseň, vždyť i&nbsp;psi začali čile pobíhat s&nbsp;radostným štěkotem a&nbsp;prudce se&nbsp;vrhali na&nbsp;ležící nepřátele, převraceli je&nbsp;a&nbsp;vyhazovali je&nbsp;do&nbsp;výšky. Všichni jsme dostali lepší náladu. Nevím, zda to&nbsp;způsobily otevřené dveře, jimiž do&nbsp;kaple vnikl čerstvý vzduch a&nbsp;vyčistil zatuchlé ovzduší, či&nbsp;úleva z&nbsp;toho, že&nbsp;vidíme ven pod širé nebe; rozhodně však z&nbsp;nás spadl příkrov hrůzy a&nbsp;okolnosti našeho příchodu nám už&nbsp;ani nepřipadaly tak chmurné. Pochopitelně jsme ani trochu nepolevili ve&nbsp;svém počínání. Zavřeli jsme vnější dveře, zastrčili závory a&nbsp;otočili klíčem v&nbsp;zámku. Pak jsme vzali psy a&nbsp;pustili se&nbsp;do&nbsp;prohlídky domu. Nenašli jsme nic jiného než nadměrné množství prachu, zcela nedotčeného, kromě mých vlastních stop z&nbsp;doby, kdy jsem dům poprvé navštívil. Psi už&nbsp;neprojevovali jedinou známku neklidu, a&nbsp;když jsme se&nbsp;vrátili do&nbsp;kaple, vesele tam pobíhali, jako by&nbsp;bylo léto a&nbsp;oni honili králíky v&nbsp;lese.</span></p>
          <p class="chunk" data-nb-ref-number="24" data-nb-words="30" data-nb-chars="160"><span class="idea" data-nb-ref-number="24" id="idea24" data-nb-words="30" data-nb-chars="160">Vyšli jsme z&nbsp;domu ve&nbsp;chvíli, kdy na&nbsp;východě už&nbsp;začalo svítat. Dr.&nbsp;Van Helsing vytáhl ze&nbsp;svazku klíč od&nbsp;domovních dveří, pečlivě je&nbsp;zamkl a&nbsp;klíč vložil do&nbsp;kapsy.</span></p>
          <p class="chunk" data-nb-ref-number="25" data-nb-words="236" data-nb-chars="1378"><span class="idea" data-nb-ref-number="25" id="idea25" data-nb-words="236" data-nb-chars="1378">„Prozatím byla naše noc neobyčejně úspěšná. Nikdo z&nbsp;nás nedošel újmy, jak jsem se&nbsp;obával, a&nbsp;zjistili jsme přesný počet chybějících beden. A&nbsp;nejvíc mě&nbsp;těší, že&nbsp;jsme tento první&nbsp;– a&nbsp;snad i&nbsp;nejobtížnější a&nbsp;nejnebezpečnější krok uskutečnili, aniž jsme sem zavedli naši milou paní Minu. Ušetřili jsme ji&nbsp;tak toho, aby ve&nbsp;dne nebo v&nbsp;noci byla její mysl rozrušována vzpomínkami na&nbsp;podívanou, na&nbsp;zvuky nebo na&nbsp;zápachy plné hrůz, na&nbsp;které by&nbsp;možná nikdy nemohla zapomenout. A&nbsp;pokud lze usuzovat <em>a&nbsp;particulari</em>, poučili jsme se&nbsp;i&nbsp;o&nbsp;tom, že&nbsp;ta&nbsp;odporná havěť, která je&nbsp;hraběte poslušná, přece jen není tak zcela v&nbsp;jeho moci. Vždyť tyhle krysy jistě přiběhly na&nbsp;jeho zavolání stejně tak jak vlci do&nbsp;jeho zámku, když jste chtěl odejíti nebo když ta&nbsp;neblahá matka naříkala. A&nbsp;přece se&nbsp;krysy rozprchly před malými psíky mého přítele Arthura, jako když do&nbsp;nich střelí! Nás ovšem čekají jiné záležitosti, jiná nebezpečí, jiné obavy, a&nbsp;ten netvor nepoužil dnes v&nbsp;noci své moci nad říší zvířat ani poprvé, ani naposledy! Nejspíš se&nbsp;odebral jinam. Nechť! Alespoň nám poskytl možnost dáti mu&nbsp;šach v&nbsp;této hře, kterou hrajeme o&nbsp;lidské duše. A&nbsp;teď pojďme domů. Co&nbsp;nevidět se&nbsp;rozední a&nbsp;my máme důvody býti spokojeni s&nbsp;výsledky téhle první noci. Stejně nám jsou nejspíš ještě přisouzeny mnohé další noci a&nbsp;dny, možná ještě víc naplněné nebezpečím; nesmíme však ustati a&nbsp;před žádným nebezpečím neustoupíme.“</span></p>
          <p class="chunk" data-nb-ref-number="26" data-nb-words="33" data-nb-chars="219"><span class="idea" data-nb-ref-number="26" id="idea26" data-nb-words="33" data-nb-chars="219">Dům byl při návratu tichý, jen v&nbsp;jednom odlehlém sále naříkal nějaký ubožák a&nbsp;z&nbsp;Renfieldova pokoje se&nbsp;ozývalo tiché sténání. Toho chudáka jako každého duševně chorého člověka nejspíš trápily zbytečně trýznivé představy.</span></p>
          <p class="chunk" data-nb-ref-number="27" data-nb-words="173" data-nb-chars="967"><span class="idea" data-nb-ref-number="27" id="idea27" data-nb-words="173" data-nb-chars="967">Vešel jsem po&nbsp;špičkách do&nbsp;našeho pokoje; Mina spala a&nbsp;oddychovala tak potichu, že&nbsp;jsem se&nbsp;k&nbsp;ní musel sklonit, abych ji&nbsp;slyšel. Vypadá bledší než jindy. Jsem upřímně rád, že&nbsp;nebude mít nic společného ani s&nbsp;naším budoucím konáním, ba&nbsp;ani s&nbsp;našimi poradami. Je&nbsp;to&nbsp;příliš těžké břímě pro ženu. Původně jsem si&nbsp;to&nbsp;nemyslil, jenže teď ano. Jsem proto rád, že&nbsp;jsme se&nbsp;tak dohodli. Leccos, co&nbsp;by&nbsp;zaslechla, by&nbsp;ji&nbsp;mohlo vyděsit; jestliže by&nbsp;ovšem jednou pojala podezření, že&nbsp;něco zatajujeme, pak by&nbsp;bylo asi vhodnější jí&nbsp;to&nbsp;vyjevit, než to&nbsp;před ní&nbsp;skrývat. Proto je&nbsp;lepší, že&nbsp;náš úkol bude pro ni&nbsp;zapečetěnou knihou alespoň do&nbsp;té&nbsp;doby, než jí&nbsp;budeme moci říci, že&nbsp;všechno je&nbsp;skončeno a&nbsp;svět zbaven netvora z&nbsp;pekel. Na&nbsp;počátku to&nbsp;bude určitě svízelné zachovávat před ní&nbsp;mlčení po&nbsp;tak dlouhé době důvěrné otevřenosti. Nesmím se&nbsp;však dát zviklat, zítra prostě pomlčím o&nbsp;našem nočním výletě a&nbsp;odmítnu jí&nbsp;sdělit cokoli z&nbsp;toho, co&nbsp;se&nbsp;odehrálo. Lehnu si&nbsp;na&nbsp;pohovku, abych ji&nbsp;nerušil.</span></p>
        </section>
        <section>
          <p class="chunk" data-nb-ref-number="28" data-nb-words="124" data-nb-chars="724"><span class="idea" data-nb-ref-number="28" id="idea28" data-nb-words="124" data-nb-chars="724"><em>1. října, později.</em>&nbsp;– Bylo vlastně přirozené, že&nbsp;jsme všichni zaspali; měli jsme za&nbsp;sebou rušný den a&nbsp;v&nbsp;noci jsme si&nbsp;vůbec neodpočinuli. I&nbsp;Mina byla zřejmě vyčerpána; probudil jsem se&nbsp;totiž ještě před ní, ačkoli už&nbsp;slunce stálo hodně vysoko, a&nbsp;musel jsem na&nbsp;ni&nbsp;dvakrát či&nbsp;třikrát zavolat, aby se&nbsp;probudila. Spala dokonce tak tvrdě, že&nbsp;mě&nbsp;v&nbsp;prvních okamžicích ani nepoznávala, ale hleděla na&nbsp;mě&nbsp;s&nbsp;výrazem naprostého úděsu jako někdo, kdo se&nbsp;probírá ze&nbsp;zlého snu. Stěžovala si, že&nbsp;je&nbsp;trochu malátná, a&nbsp;tak jsem ji&nbsp;nechal v&nbsp;posteli. Víme už, že&nbsp;bylo odvezeno dvacet jedna beden. Za&nbsp;předpokladu, že&nbsp;při každém stěhování jich bylo odvezeno najednou několik, budeme je&nbsp;snad moci vypátrat všechny. Zajdu dnes za&nbsp;Thomasem Snellingem.</span></p>
          <h3 id="deník-dr-sewarda" class="chunk" data-nb-ref-number="29" data-nb-words="3" data-nb-chars="17"><span class="idea" data-nb-ref-number="29" id="idea29" data-nb-words="3" data-nb-chars="17">DENÍK Dr. SEWARDA</span></h3>
        </section>
        <section>
          <p class="chunk" data-nb-ref-number="30" data-nb-words="38" data-nb-chars="231"><span class="idea" data-nb-ref-number="30" id="idea30" data-nb-words="38" data-nb-chars="231"><em>1. října.</em>&nbsp;– Dopoledne ke&nbsp;mně vešel do&nbsp;pokoje profesor a&nbsp;probudil mě. Byl veselejší a&nbsp;spokojenější než jindy a&nbsp;výsledky včerejší noční výpravy mu&nbsp;zřejmě trochu zlepšily náladu. Hovořili jsme o&nbsp;našem nočním dobrodružství a&nbsp;vtom řekl:</span></p>
          <p class="chunk" data-nb-ref-number="31" data-nb-words="133" data-nb-chars="820"><span class="idea" data-nb-ref-number="31" id="idea31" data-nb-words="133" data-nb-chars="820">„Ten váš pacient mě&nbsp;velmi zajímá. Směl bych ho&nbsp;s&nbsp;vámi dnes dopoledne navštíviti? A&nbsp;jestliže snad budete zaneprázdněn, mohl bych ho&nbsp;třeba vyhledati sám, ano? Setkání s&nbsp;šílencem, který diskutuje o&nbsp;filosofii a&nbsp;mluví rozumně, je&nbsp;pro mě&nbsp;zcela nová zkušenost.“ Musel jsem zařídit něco naléhavého, a&nbsp;proto jsem prohlásil, že&nbsp;budu jenom rád, zajde-li k&nbsp;němu sám, pokud ovšem mu&nbsp;to&nbsp;nevadí; alespoň ho&nbsp;nemusím zdržovat. Zavolal jsem ošetřovatele a&nbsp;dal mu&nbsp;příslušné pokyny. Ještě před odchodem jsem profesora varoval, aby snad nedocházel k&nbsp;nesprávným závěrům o&nbsp;Renfieldovi. „Já jenom chci, aby se&nbsp;rozhovořil o&nbsp;sobě a&nbsp;o&nbsp;své chorobné představě týkající se&nbsp;požívání živých tvorů,“ podotkl profesor. „Jak jsem si&nbsp;přečetl ve&nbsp;vašem včerejším zápise, řekl přece paní Mině, že&nbsp;v&nbsp;něco takového kdysi věřil. Proč se&nbsp;usmíváte, příteli Johne?“</span></p>
          <p class="chunk" data-nb-ref-number="32" data-nb-words="124" data-nb-chars="786"><span class="idea" data-nb-ref-number="32" id="idea32" data-nb-words="124" data-nb-chars="786">„Odpusťte,“ řekl jsem. „Ale odpověď je&nbsp;zde.“ Položil jsem ruku na&nbsp;popsané listy. „Ve chvíli, kdy náš zdravý a&nbsp;učený šílenec hrdě prohlásil, že&nbsp;<em>míval ve&nbsp;zvyku</em> požívat živé tvory, měl ústa ještě potřísněna mouchami a&nbsp;pavouky, které zhltal těsně před příchodem paní Harkerové do&nbsp;pokoje.“ Teď se&nbsp;usmál Van Helsing. „Výborně! Máte dobrou paměť, příteli Johne. Měl jsem si&nbsp;to&nbsp;zapamatovati. Snad právě tahle křivolakost myšlenek a&nbsp;paměti činí studium duševních chorob tak fascinujícím. Třeba vytěžím ze&nbsp;šílenství tohohle blázna víc poznatků než z&nbsp;přednášky největšího učence. Kdoví?“ Pokračoval jsem v&nbsp;práci a&nbsp;poměrně brzy jsem vyřídil všechny své povinnosti. Asi neuplynulo ani příliš mnoho času, vždyť Van Helsing se&nbsp;už&nbsp;zase vrátil do&nbsp;pracovny. Stál ve&nbsp;dveřích a&nbsp;zdvořile se&nbsp;zeptal: „Ruším?“</span></p>
          <p class="chunk" data-nb-ref-number="33" data-nb-words="16" data-nb-chars="96"><span class="idea" data-nb-ref-number="33" id="idea33" data-nb-words="16" data-nb-chars="96">„Ani trochu. Pojďte dál. Už&nbsp;jsem skončil, jsem volný. Jestli chcete, tak tam teď spolu zajdeme.“</span></p>
          <p class="chunk" data-nb-ref-number="34" data-nb-words="6" data-nb-chars="31"><span class="idea" data-nb-ref-number="34" id="idea34" data-nb-words="6" data-nb-chars="31">„Není třeba, už&nbsp;jsem ho&nbsp;viděl.“</span></p>
          <p class="chunk" data-nb-ref-number="35" data-nb-words="1" data-nb-chars="7"><span class="idea" data-nb-ref-number="35" id="idea35" data-nb-words="1" data-nb-chars="7">„Nuže?“</span></p>
          <p class="chunk" data-nb-ref-number="36" data-nb-words="157" data-nb-chars="949"><span class="idea" data-nb-ref-number="36" id="idea36" data-nb-words="157" data-nb-chars="949">„Obávám se, že&nbsp;si&nbsp;mě&nbsp;příliš neváží. Naše rozmluva trvala krátce. Když jsem k&nbsp;němu vešel, seděl uprostřed pokoje na&nbsp;stoličce, lokty na&nbsp;kolenou, na&nbsp;obličeji výraz zavilé nespokojenosti. Oslovil jsem ho&nbsp;co&nbsp;nejvlídněji a&nbsp;nejzdvořileji. Vůbec neodpověděl. ‚Vy mě&nbsp;nepoznáváte?‘ zeptal jsem se&nbsp;ho. Jeho odpověď nebyla právě lichotivá. ‚Znám vás dost dobře; jste ten starý blázen Van Helsing. Byl bych velmi rád, kdybyste se&nbsp;i&nbsp;se svými idiotskými teoriemi o&nbsp;mozku odklidil jinam. K&nbsp;čertu se&nbsp;všemi pitomými Holanďany!‘ Víc už&nbsp;nepromluvil a&nbsp;jenom dále zatvrzele a&nbsp;zachmuřeně seděl a&nbsp;vůbec si&nbsp;mě&nbsp;nevšímal, jako bych ani nebyl v&nbsp;místnosti. Tím jsem tedy přišel o&nbsp;možnost poučiti se&nbsp;od&nbsp;tohoto tak rozumného šílence; proto zajdu, jestli dovolíte, k&nbsp;naší drahé paní Mině a&nbsp;načerpám od&nbsp;ní&nbsp;slova útěchy. Příteli Johne, nevýslovně mě&nbsp;těší, že&nbsp;ta&nbsp;naše strašná záležitost ji&nbsp;už&nbsp;nebude trýzniti a&nbsp;rozdírati. Budeme sice velmi postrádati její pomoc, ale tak je&nbsp;to&nbsp;lepší.“</span></p>
          <p class="chunk" data-nb-ref-number="37" data-nb-words="71" data-nb-chars="385"><span class="idea" data-nb-ref-number="37" id="idea37" data-nb-words="71" data-nb-chars="385">„Z&nbsp;plna srdce s&nbsp;vámi souhlasím,“ odvětil jsem vážně, protože jsem ho&nbsp;v&nbsp;této záležitosti nechtěl zviklat. „Ať s&nbsp;tím paní Harkerová raději nemá nic společného. To&nbsp;všechno je&nbsp;až&nbsp;příliš zlé pro nás, muže znalé světa, kteří jsme se&nbsp;za&nbsp;života už&nbsp;mnohokrát octli v&nbsp;úzkých. Jenže tahle věc není nic pro ženu, a&nbsp;kdyby s&nbsp;ní i&nbsp;nadále měla něco společného, za&nbsp;nějaký čas by&nbsp;jí&nbsp;to&nbsp;určitě ublížilo.“</span></p>
          <p class="chunk" data-nb-ref-number="38" data-nb-words="34" data-nb-chars="193"><span class="idea" data-nb-ref-number="38" id="idea38" data-nb-words="34" data-nb-chars="193">Van Helsing tedy odešel popovídat si&nbsp;s&nbsp;paní Harkerovou a&nbsp;s&nbsp;Har­kerem; Quincey a&nbsp;Arthur pátrají po&nbsp;zmizelých bednách s&nbsp;hlínou, já&nbsp;ještě dokončím, co&nbsp;mám na&nbsp;práci, a&nbsp;večer se&nbsp;tu&nbsp;všichni shledáme.</span></p>
          <h3 id="deník-miny-harkerové" class="chunk" data-nb-ref-number="39" data-nb-words="3" data-nb-chars="20"><span class="idea" data-nb-ref-number="39" id="idea39" data-nb-words="3" data-nb-chars="20">DENÍK MINY HARKEROVÉ</span></h3>
        </section>
        <section>
          <p class="chunk" data-nb-ref-number="40" data-nb-words="146" data-nb-chars="845"><span class="idea" data-nb-ref-number="40" id="idea40" data-nb-words="146" data-nb-chars="845"><em>1. října.</em>&nbsp;– Je&nbsp;pro mne nezvyklé být ponechána v&nbsp;nevědomosti, jak tomu je&nbsp;dnes; řadu let se&nbsp;mi&nbsp;Jonathan úplně se&nbsp;vším svěřoval, a&nbsp;teď mi&nbsp;určitě některé záležitosti zamlčuje, a&nbsp;to ty&nbsp;nejdůležitější. Po&nbsp;včerejší únavě jsem dnes ráno dlouho spala, a&nbsp;ačkoli také Jonathan vstával pozdě, přece jen se&nbsp;probudil přede mnou. Před odchodem ještě se&nbsp;mnou velmi něžně a&nbsp;mile pohovořil, ale ani slovem se&nbsp;nezmínil o&nbsp;tom, co&nbsp;se&nbsp;událo při prohlídce domu hraběte Draculy. Přitom určitě věděl, jak hrozně jsem zvědavá! Ubohý drahoušek! Zřejmě ho&nbsp;to&nbsp;trápilo víc než mne. Všichni se&nbsp;dohodli, že&nbsp;mě&nbsp;do&nbsp;své strašné práce už&nbsp;dále zatahovat nebudou, a&nbsp;já jsem s&nbsp;tím souhlasila. Ale ta&nbsp;představa, že&nbsp;něco přede mnou tají! A&nbsp;teď brečím jako hloupá, třebas <em>vím</em>, že&nbsp;všechno vyplývá z&nbsp;nesmírné lásky mého manžela a&nbsp;správných, ano správných úmyslů těch ostatních odvážlivců…</span></p>
          <p class="chunk" data-nb-ref-number="41" data-nb-words="68" data-nb-chars="363"><span class="idea" data-nb-ref-number="41" id="idea41" data-nb-words="68" data-nb-chars="363">Tak, to&nbsp;mi&nbsp;opravdu prospělo. No, jednoho dne mi&nbsp;Jonathan stejně všechno poví, a&nbsp;aby si&nbsp;snad ani na&nbsp;chvilku nemyslel, že&nbsp;mu&nbsp;já&nbsp;něco zatajuji, povedu si&nbsp;deník dál jako obvykle. A&nbsp;kdyby mi&nbsp;pak snad někdy nedůvěřoval, ukážu mu&nbsp;ho&nbsp;a&nbsp;on si&nbsp;bude moci přečíst každé hnutí mého srdce. Dnes je&nbsp;mi&nbsp;podivně smutně a&nbsp;stísněně. Nejspíš je&nbsp;to&nbsp;reakce na&nbsp;to&nbsp;noční hrozné vzrušení.</span></p>
          <p class="chunk" data-nb-ref-number="42" data-nb-words="207" data-nb-chars="1155"><span class="idea" data-nb-ref-number="42" id="idea42" data-nb-words="207" data-nb-chars="1155">Když včera večer všichni odešli, šla jsem si&nbsp;lehnout, jak mi&nbsp;nařídili. Nebyla jsem ospalá a&nbsp;svírala mě&nbsp;úzkost. Přemýšlela jsem o&nbsp;všem, co&nbsp;se&nbsp;událo od&nbsp;okamžiku, kdy Jonathan za&nbsp;mnou přijel do&nbsp;Londýna, a&nbsp;připadá mi&nbsp;to&nbsp;jako hrůzná tragédie, kde osud neodvratně spěje k&nbsp;nějakému předem určenému cíli. Každý čin, ať&nbsp;už&nbsp;se&nbsp;nám zdál sebesprávnější, jako by&nbsp;vždy přivodil právě ten výsledek, který si&nbsp;nejmíň přejeme. Kdybych nebyla odjela do&nbsp;Whitby, snad by&nbsp;chudák Lucy ještě byla mezi námi. Návštěvy hřbitova si&nbsp;oblíbila až&nbsp;po&nbsp;mém příjezdu, a&nbsp;kdyby tam nebyla chodila se&nbsp;mnou ve&nbsp;dne, jistě by&nbsp;tam nebyla šla ve&nbsp;spánku; a&nbsp;kdyby tam nebyla šla v&nbsp;noci a&nbsp;ve spánku, nebyl by&nbsp;ji&nbsp;ten netvor zahubil tak, jak to&nbsp;učinil. Ach, proč jsem vůbec jela do&nbsp;Whitby? Vida, už&nbsp;zase brečím! Co&nbsp;se&nbsp;to&nbsp;dneska vlastně se&nbsp;mnou děje? Tohle musím Jonathanovi zatajit; dozvědět se, že&nbsp;jsem za&nbsp;jediné dopoledne už&nbsp;dvakrát plakala&nbsp;– já, která sama od&nbsp;sebe nikdy nepláču a&nbsp;která kvůli Jonathanovi nemusela vyronit jedinou slzu&nbsp;–, tak by&nbsp;se&nbsp;chudák usoužil! Budu se&nbsp;tvářit statečně a&nbsp;Jonathan nepozná, i&nbsp;když mi&nbsp;bude do&nbsp;pláče! Tohle prostě patří k&nbsp;věcem, kterým se&nbsp;my&nbsp;ubohé ženy musíme naučit…</span></p>
          <p class="chunk" data-nb-ref-number="43" data-nb-words="308" data-nb-chars="1766"><span class="idea" data-nb-ref-number="43" id="idea43" data-nb-words="308" data-nb-chars="1766">Ani si&nbsp;nevzpomínám, jak jsem včera večer usnula. Jen si&nbsp;pamatuji, že&nbsp;jsem náhle zaslechla štěkot psů a&nbsp;z&nbsp;pokoje pana Renfielda, který je&nbsp;kdesi pod mým, vycházela směsice podivných zvuků, jako když někdo hodně hlučně o&nbsp;něco žadoní. A&nbsp;pak se&nbsp;všude rozhostilo ticho, ticho tak hluboké, až&nbsp;mě&nbsp;mátlo. Vstala jsem a&nbsp;vyhlédla z&nbsp;okna. Všude byla tma a&nbsp;klid, a&nbsp;černé stíny vrhané měsíčním světlem jako by&nbsp;byly prodchnuty mlčenlivým tajemstvím. Nic se&nbsp;ani nezachvělo, všechno bylo ponuré a&nbsp;nehybné jako smrt nebo osud; jedinou známkou existence života a&nbsp;přírody snad byla jen úzká stužka bělavé mlhy, plížící se&nbsp;nekonečně pomalu přes trávník k&nbsp;domu. To, že&nbsp;jsem začala myslet na&nbsp;něco jiného, mi&nbsp;zřejmě pomohlo; jakmile jsem se&nbsp;vrátila zpět do&nbsp;postele, ucítila jsem, jak mě&nbsp;zmáhá ospalost. Chvíli jsem klidně ležela, ale přesto jsem nemohla usnout. Vstala jsem tedy a&nbsp;znovu vyhlédla z&nbsp;okna. Mlha se&nbsp;šířila a&nbsp;byla už&nbsp;tak blízko domu, že&nbsp;jsem viděla, jak se&nbsp;hustě kupí u&nbsp;zdi a&nbsp;plazí se&nbsp;vzhůru k&nbsp;oknům. Chudák Renfield se&nbsp;choval hlučněji než předtím, a&nbsp;ačkoli jsem nepochopila jediné slovo, které pronesl, přece jen jsem z&nbsp;jejich tónu vyrozuměla, že&nbsp;o&nbsp;něco úpěnlivě prosí. Pak se&nbsp;ozval hluk zápasu a&nbsp;mně bylo jasné, že&nbsp;jsou u&nbsp;něho ošetřovatelé. Tak jsem se&nbsp;vylekala, že&nbsp;jsem vlezla do&nbsp;postele, zacpala si&nbsp;uši a&nbsp;přikrývku přetáhla přes hlavu. V&nbsp;tu chvíli jsem nebyla ani trochu ospalá, alespoň jsem se&nbsp;to&nbsp;domnívala. Zřejmě jsem však usnula, protože si&nbsp;do&nbsp;rána, kdy mě&nbsp;Jonathan vzbudil, nepamatuji na&nbsp;nic jiného než na&nbsp;sny. Trvalo mi&nbsp;totiž chvíli, než jsem si&nbsp;s&nbsp;obtížemi uvědomila, kde vlastně jsem a&nbsp;že je&nbsp;to&nbsp;Jonathan, kdo se&nbsp;nade mnou sklání. Můj sen byl velmi podivný, téměř typický příklad toho, jak se&nbsp;sen probouzejícího člověka prolíná s&nbsp;jeho myšlenkami nebo v&nbsp;nich pokračuje.</span></p>
          <p class="chunk" data-nb-ref-number="44" data-nb-words="457" data-nb-chars="2685"><span class="idea" data-nb-ref-number="44" id="idea44" data-nb-words="457" data-nb-chars="2685">Připadalo mi, že&nbsp;spím a&nbsp;čekám na&nbsp;Jonathanův návrat. Strašně jsem se&nbsp;o&nbsp;něho bála a&nbsp;nebyla jsem vůbec schopna cokoli dělat; ruce, nohy i&nbsp;mozek jsem měla jako ochrnuté, takže nic nemělo obvyklé tempo. Spala jsem neklidně a&nbsp;přemýšlela. Potom jsem si&nbsp;začala uvědomovat, jak vzduch v&nbsp;pokoji je&nbsp;těžký, vlhký a&nbsp;chladný. Odhrnula jsem přikrývku z&nbsp;obličeje a&nbsp;překvapeně shledala, že&nbsp;jsem obklopena jakousi mlhou. Plynový plamínek, který jsem nechala zapálený pro Jonathanův návrat a&nbsp;pouze ho&nbsp;trochu stáhla, pronikal jen jako nepatrná rudá jiskřička mlhou, která zhoustla a&nbsp;vnikla do&nbsp;pokoje. Uvědomila jsem si, že&nbsp;jsem přece předtím, než jsem si&nbsp;lehla, okno zavřela. Chtěla jsem vstát, abych se&nbsp;o&nbsp;tom přesvědčila, ale jakási olověná tíže mi&nbsp;ochromila údy, a&nbsp;dokonce i&nbsp;vůli. Zůstala jsem tedy trpělivě ležet; nic víc. Zavřela jsem oči, přesto jsem však viděla zpod zavřených víček. (Je fantastické, jaké kousky nám provádějí sny a&nbsp;jak pohotově jim přizpůsobujeme svou fantazii.) Mlha stále houstla, a&nbsp;teď už&nbsp;jsem viděla, kudy vniká dovnitř; prýštila do&nbsp;pokoje jako kouř&nbsp;– nebo jako bílá pára vroucí vody&nbsp;– nikoli oknem, nýbrž spárami dveří. Neustále houstla, až&nbsp;nakonec vytvořila v&nbsp;pokoji jakýsi sloup dýmu, jehož vrcholkem prozařoval plynový plamínek jako rudé oko. V&nbsp;hlavě mi&nbsp;začaly vířit myšlenky stejným způsobem, jakým teď vířil sloup dýmu v&nbsp;pokoji, a&nbsp;napadla mě&nbsp;slova Písma: „Sloup oblakový za&nbsp;dne a&nbsp;sloup ohnivý za&nbsp;noci.“ Že&nbsp;by&nbsp;se&nbsp;mi&nbsp;ve&nbsp;spánku dostalo duševní posily? Jenže sloup byl stvořen z&nbsp;útěchy denní i&nbsp;noční, vždyť v&nbsp;rudém oku byl oheň, a&nbsp;to mě&nbsp;okamžitě neobyčejně upoutalo. Hleděla jsem tam, a&nbsp;tu se&nbsp;oheň rozdělil a&nbsp;mlhou se&nbsp;na&nbsp;mě&nbsp;pronikavě upíraly dvě rudé oči, jak se&nbsp;o&nbsp;nich zmínila Lucy ve&nbsp;chvilkovém zmatení mysli&nbsp;– tehdy na&nbsp;útesu, když paprsky zapadajícího slunce dopadly na&nbsp;okna kostela Panny Marie. Vtom jsem si&nbsp;s&nbsp;hrůzou uvědomila, že&nbsp;i&nbsp;Jonathan viděl, jak se&nbsp;ony tři strašné ženy stejně zhmotňují z&nbsp;vířící mlhy v&nbsp;měsíčním světle, a&nbsp;zřejmě jsem ve&nbsp;snu omdlela, protože se&nbsp;mi&nbsp;všechno změnilo v&nbsp;černou prázdnotu. Krátce předtím, než jsem pozbyla vědomí, mi&nbsp;má&nbsp;obrazotvornost ukázala bílý nejasný obličej, sklánějící se&nbsp;ke&nbsp;mně z&nbsp;mlhy. Takových snů se&nbsp;musím vyvarovat, kdyby jich totiž bylo přespříliš, ještě by&nbsp;člověka připravily o&nbsp;rozum. Nejraději bych si&nbsp;dala od&nbsp;dr. Van Helsinga nebo dr. Sewarda předepsat nějaký prášek na&nbsp;spaní, bojím se&nbsp;však, abych je&nbsp;nevylekala. A&nbsp;kdyby věděli, že&nbsp;se&nbsp;mi&nbsp;teď zdál takový sen, jistě by&nbsp;měli o&nbsp;mne ještě větší strach. Dnes se&nbsp;rozhodně pokusím o&nbsp;klidný spánek. Jestli se&nbsp;mi&nbsp;to&nbsp;nepodaří, poprosím je&nbsp;zítra večer o&nbsp;dávku chloralu; pro jednou mi&nbsp;to&nbsp;neuškodí a&nbsp;zaručí mi&nbsp;to&nbsp;nerušený spánek. Včerejší noc mě&nbsp;znavila víc, než kdybych vůbec nespala.</span></p>
        </section>
        <section>
          <p class="chunk" data-nb-ref-number="45" data-nb-words="278" data-nb-chars="1563"><span class="idea" data-nb-ref-number="45" id="idea45" data-nb-words="278" data-nb-chars="1563"><em>2. října, 10 hodin večer.</em>&nbsp;– Na&nbsp;dnešek jsem spala, nic se&nbsp;mi&nbsp;však ne­zdálo. Zřejmě jsem spala tvrdě, protože mě&nbsp;neprobudil ani Jonathan, když si&nbsp;šel lehnout. Spánek mě&nbsp;však neosvěžil, cítím se&nbsp;dnes hrozně slabá a&nbsp;malátná. Včera jsem se&nbsp;celý den pokoušela trochu číst nebo jsem podřimovala. Odpoledne mi&nbsp;vzkázal pan Renfield, zda bych ho&nbsp;mohla navštívit. Chudák, byl velmi milý a&nbsp;před odchodem mi&nbsp;políbil ruku a&nbsp;svěřil mě&nbsp;do&nbsp;péče boží. Úplně mě&nbsp;to&nbsp;dojalo, a&nbsp;kdykoli si&nbsp;na&nbsp;něho vzpomenu, rozpláču se. Tohle je&nbsp;další slabost, na&nbsp;kterou si&nbsp;musím dát pozor. Jonathan by&nbsp;se&nbsp;rmoutil, kdyby věděl, že&nbsp;jsem plakala. On&nbsp;i&nbsp;ostatní byli až&nbsp;do&nbsp;večeře mimo dům a&nbsp;vrátili se&nbsp;unaveni. Ze&nbsp;všech sil jsem se&nbsp;snažila je&nbsp;rozveselit, a&nbsp;myslím, že&nbsp;jsem tím prospěla i&nbsp;sobě; zapomněla jsem totiž na&nbsp;vlastní únavu. Po&nbsp;večeři mě&nbsp;poslali na&nbsp;lože a&nbsp;všichni si&nbsp;šli vykouřit doutník, jak tvrdili; já&nbsp;ovšem vím, že&nbsp;si&nbsp;chtěli navzájem sdělit, co&nbsp;každý z&nbsp;nich za&nbsp;dnešek zjistil. Z&nbsp;Jonathanova chování jsem poznala, že&nbsp;má&nbsp;nějakou důležitou zprávu. Nebyla jsem tak ospalá, jak se&nbsp;dalo čekat. Řekla jsem proto před odchodem dr. Sewardovi, že&nbsp;jsem předešlou noc nespala dobře, a&nbsp;požádala ho, aby mi&nbsp;dal uspávací prostředek. Velmi laskavě mi&nbsp;ho&nbsp;namíchal a&nbsp;dal mi&nbsp;ho&nbsp;s&nbsp;upozorněním, že&nbsp;je&nbsp;velmi mírný a&nbsp;že mi&nbsp;neublíží… Vzala jsem si&nbsp;ho&nbsp;a&nbsp;teď čekám na&nbsp;spánek; stále ještě nepřichází. Snad jsem se&nbsp;nedopustila chyby; jakmile totiž se&nbsp;mnou spánek začíná flirtovat, přepadá mě&nbsp;nová obava: že&nbsp;je&nbsp;ode mne bláhové takhle se&nbsp;sama připravit o&nbsp;schopnost bdít. Třeba bych měla bdít. Spánek už&nbsp;přichází. Dobrou noc.</span></p>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./dracula_025.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-vfjOb68TYKwydbA6VoqNahs+Oae7h/iRCJb/5YZHc8w="></script>
  </body>
</html>